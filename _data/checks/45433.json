{
    "author": {
        "author_id": 13815,
        "checks": {
            "contest": 1,
            "flag": true,
            "narrativa": 0,
            "poesia": 0
        },
        "name": "Macleo",
        "url": "https://www.writersdream.org/forum/profile/13815-macleo/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    ", a me la favola raccontata ai bambini proprio non è venuta in mente. Come pure non credo abbia molto senso parlare di trama, storia, morale e così via, almeno per quanto riguarda la parte iniziale. Ci vedo invece un gioco molto intelligente, libero da ogni schema e forma: una campanilata in salsa moderna, per intenderci. Me ne sono accorto subito, quando hai usato l’imperfetto “raccontava Carlo” e “rispondeva Luigi”, laddove una favola che inizia con “c’era una volta” esige il passato o il presente del nonno raccontatore, non c’è discussione, mentre il tempo verbale scelto evidenzia subito una dimensione differente, anche se non sappiamo ancora quale.",
                    "Poi, però, si scopre che la dizione “pollo alato” non equivale assolutamente a quella di “cane zampato”, ma è dettata da esigenze di rima. Una poesia, quindi, il cui fascino e ritmo devono soccombere a fronte delle domande incalzanti di Luigi che pretendono risposte puntuali da parte di Carlo. Per cui l’affare non può che smosciarsi poiché si perdono la magia del momento e l’emozione che sta alla base di ogni storia malinconica che si rispetti. In questa fase mi ha ricordato molto “Ditegli sempre di sì” del Grande Eduardo, dove la pseudo poesia cimiteriale viene distrutta e smascherata dallo schematismo psichiatrico di Michele. Perché mai il protagonista principale si chiama Sergio Proculo? Ma ovviamente per far rima con “loculo”, come si scoprirà in seguito!",
                    "Poi le parti a sorpresa si invertono e i dialoghi vanno avanti, sempre in modo simpatico, sino a che Carlo riprende il filo del discorso e apprendiamo il motivo della fortuna del pollo, la preoccupante preferenza gastronomica del gattino e la definizione puntuale del termine “pollo”.",
                    "Ciò che segue, sino al termine, è a mio avviso la parte meno riuscita e convincente del testo, che interferisce con la prima perché abbandona il “gioco” linguistico “giocato” sul filo della logica prestata all’assurdo, per giungere a una realtà meno divertente e più pedestre e concreta, ma parecchio più pesante e inconcludente. Peccato! Avrei preferito che finissi come avevi iniziato, con lo stesso registro. Cosa non facile, forse, ma penso più che possibile per uno come te. A mio avviso avresti dovuto trovare una bella idea per troncare il testo senza giungere a fabbriche di scatolette e affini e neppure ai commenti, fuori luogo ma non certo demenziali, del due amici divenuti improvvisamente seri e noiosi."
                ]
            ],
            "timestamp": "2019-12-01T18:27:47Z",
            "title": "Il pollo e il gattino",
            "url": "https://www.writersdream.org/forum/forums/topic/45360-il-pollo-e-il-gattino//?do=findComment&comment=803424",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 145,
        "title": "Contest aperti",
        "url": "https://www.writersdream.org/forum/forums/forum/145-contest-aperti/"
    },
    "num_chars": 5453,
    "num_commenti": 1,
    "num_posts": 18,
    "post_after": [
        {
            "post_id": 803514,
            "text": [
                "Grazie Ghigo, ho dimenticato anche i reality"
            ],
            "timestamp": "2019-12-02T08:19:09Z",
            "url": "https://www.writersdream.org/forum/forums/topic/45433-mi-131-difficile-molto-difficile//?do=findComment&comment=803514"
        },
        {
            "post_id": 804150,
            "text": [
                "?????????????????????"
            ],
            "timestamp": "2019-12-05T13:00:15Z",
            "url": "https://www.writersdream.org/forum/forums/topic/45433-mi-131-difficile-molto-difficile//?do=findComment&comment=804150"
        },
        {
            "post_id": 804160,
            "text": [
                "Aderisco al tuo invito: forse non sai che è di moda. Ad esempio, anche tu usi normalmente le faccine invece di esprimere i concetti a parole. Se lo trovi comodo tu, come quasi tutti, non vedo che ci sia di male se lo trovo comodo anch'io: invece dei punti interrogativi avrei potuto mettere una testina gialla con espressione perplessa e allora probabilmente l'avresti trovata divertente, ma è la stessa cosa.",
                "Comunque esprimo il concetto a parole come mi hai chiesto tu stessa: non riesco a cogliere il rapporto di causa effetto tra l'usare le parole di entrambe le tracce (da come l'hai detto, sembra non abbia fatto altro!) e il fatto di pensare ad una presa in giro. In altre parole: dato che non era assolutamente mia intenzione quella di prendere in giro, non riesco a comprendere come qualcun altro abbia potuto anche lontanamente persarlo. Va bene così?"
            ],
            "timestamp": "2019-12-05T13:35:12Z",
            "url": "https://www.writersdream.org/forum/forums/topic/45433-mi-131-difficile-molto-difficile//?do=findComment&comment=804160"
        },
        {
            "post_id": 804517,
            "text": [
                ", inutile che ti scusi, non lo devi fare. Non mi sono scandalizzato e non mi sono offeso. Solo non capivo, né capisco neppure dopo la tua “spiegazione” che nulla aggiunge, come il citare in un testo una traccia per intero (“Al Madina, una metropoli circondata da un immenso fiume oltre il quale si intravede una riva sconosciuta”, questa è la frase incriminata) possa mai essere percepita come una presa in giro. Ma il \"problema\" è tuo, non mio, non mi interessa, io l'ho solo rilevato.",
                "Questo invece, potrebbe essere un problema generale:",
                "Ma non ti rendi conto della pilatesca e scorretta distinzione che tenti di sdoganare? Sarebbe come se io dicessi a uno che mi sembra un grandissimo figlio di baldracca e poi me la cavassi dicendo (con buona pace del reato di diffamazione e offese) “ma non ho detto che lo sia, o detto solo che così mi sembra che tu sia: non c’è nulla di male, è solo una mia percezione”.",
                "Mi viene in mente Salvini che, parlando di Cucchi, dice che la droga fa male e poi si difende dicendo: “ma non posso dire che la droga fa male?” Certo che puoi dirlo, ma se accosti l’affermazione all’uccisione di Cucchi, stai in pratica dicendo che non bisogna stupirsi se un drogato viene fatto fuori, tutto gli può accadere e se l'è meritato.",
                "Ti prevengo, mica sto facendo paragoni, è solo per rendere le cose lampanti: né sto criticando il tuo commento che è più che favorevole, è solo una questione logica.",
                "In comune c’è il fastidio di vedere qualcuno nascondersi dietro un dito, dire e non dire, nascondere la mano che ha lanciato il sasso, impapocchiare. Se una cosa ti sembra e non me la dici, è una tua percezione. Se invece una cosa ti sembra e me la dici, vuol dire che pensi che io l’abbia fatta."
            ],
            "timestamp": "2019-12-07T14:07:44Z",
            "url": "https://www.writersdream.org/forum/forums/topic/45433-mi-131-difficile-molto-difficile//?do=findComment&comment=804517"
        },
        {
            "post_id": 804521,
            "text": [
                "Tanto è vero che inizi così:"
            ],
            "timestamp": "2019-12-07T14:21:01Z",
            "url": "https://www.writersdream.org/forum/forums/topic/45433-mi-131-difficile-molto-difficile//?do=findComment&comment=804521"
        }
    ],
    "post_staff": [],
    "text": [
        "Traccia di mezzanotte. Risveglio (con pesanti riferimenti alla traccia di mezzogiorno)",
        "Mi sveglia una secchiata d’acqua fredda, E quando dico fredda, intendo proprio fredda. Non so dove sono, né come vi sono arrivato, né da dove, né perché.",
        "Poi, dal nulla, appare un enorme topo bianco, grande come un uomo.",
        "«Dove cavolo mi trovo?» gli chiedo, come se potesse parlare. A sorpresa mi risponde con voce baritonale.",
        "«Sei in una cascina abbandonata alla periferia della tua città, coglione! La città dalla quale hai tentato di scappare. Eri su una barca a vela e ti sei beccato il boma sul cucuzzolo. Cominci a ricordare qualcosa o dobbiamo iniziare a preoccuparci?»",
        "Tento di alzarmi, ma mi accorgo di essere legato a un letto con cinghie molto robuste. Ho un mal di testa boia e sono sicuro che, se potessi muovere una mano, scoprirei di avere un enorme bernoccolo sulla testa.",
        "«Una città? Sì, credo di ricordarmi qualcosa. Al Madina, una metropoli circondata da un immenso fiume oltre il quale si intravede una riva sconosciuta.»",
        "«Ho capito, dobbiamo iniziare a preoccuparci sul serio, la botta è stata troppo forte e ti ha danneggiato il cervello. Al Madina! Ma chi credi di essere, un arabo marocchino? E poi, hai mai sentito parlare di un fiume circolare, tanto da imprigionare perfettamente una città? Al massimo potrebbe trattarsi di un lago.»",
        "«Effettivamente... ma allora dimmelo tu, come si chiama. E già che ci sei, dimmi anche come mi chiamo io, che neppure quello mi ricordo.»",
        "«Ti chiami Truman Burbank e sei sempre vissuto a Seahaven che si trova su un’isola circondata dal mare. Ne sei scappato, anche se in quel luogo gli uomini hanno tutto per essere felici.»",
        "«Se questo fosse vero, perché me ne sarei andato?»",
        "Il topo sospira e mi si avvicina. Il suo alito sa di birra e patatine fritte.",
        "«Avevi da poco scoperto di essere l'attore principale di uno spettacolo televisivo in mondovisione, il Truman Show, un racconto sulla tua vita ripreso in diretta sin da quando sei nato. In effetti sei un trovatello adottato da un network televisivo allo scopo di promuovere e pubblicizzare tutto quello che utilizzi ogni giorno. Per questo sei scappato, non volevi più vivere una vita falsa in un posto finto, ma volevi assaggiare quella vera. Seahaven, in realtà, è un enorme studio televisivo e hai battuto la capoccia quando la barca ha scontrato il limite del set.»",
        "«Ma sì, comincio a ricordare! Ho deciso di oltrepassare quello che a lungo ho creduto fosse il mare per vedere cosa c’era oltre, ho voluto varcare le colonne d’Ercole. Mi ricordo bene le difficoltà, i dubbi, le paure e le nostalgie che ho provato nel tentare la fuga. Credevo di aver un timore folle dell’acqua, ma ora capisco che, in realtà, mi tratteneva il terrore dell’ignoto: il disagio profondo che si prova nel lasciare qualcosa di ben conosciuto per qualcosa di sconosciuto. La paura che prende chiunque voglia intraprendere qualcosa di nuovo e avventurarsi oltre ciò che si vede e si tocca tutti i giorni. Ma ora, che mi avete preso e portato di nuovo indietro, non saprò mai se sarebbe valsa la pena di cambiare oppure no... se il mondo sia migliore di qua, piuttosto che di là. Siete dei maledetti! Ma tu, poi, chi sei veramente?»",
        "Il topo sospira ancora e scuote la testa.",
        "«Sono solo uno dello staff mandato da Cristof, tuo padre putativo e ideatore e regista dello show, che ha voluto che ti assistessi nel risveglio. Mi ha anche raccomandato di essere assolutamente onesto con te, ed è quello che farò.»",
        "«E perché sei mascherato da topo?»",
        "«È proprio questo il punto: è una simbologia, se capisci cosa voglio dire. Un topo è molto diverso a secondo di come lo si vede. Può essere schifosamente disgustoso, ma anche simpatico come un topolino di campagna, o topo Gigio, oppure quello del Parmareggio. E allo stesso modo si possono concepire le due esistenze che confronterai: non si può dire quale sia la migliore, è molto difficile. Dipende da come le vedi e a cosa dai più importanza. Ognuna ha i suoi pro e i suoi contro, come tutte le cose della vita. Ma quella finta già la conosci, quella vera, no. Ora te la mostrerò e così saprai perché sei legato come un salame: perché ti potrebbe venir voglia di scappare un’altra volta. Oppure credevi di essere in un film dell’orrore di serie B nel quale, alla fine, qualcuno ti taglia la testa con un’accetta?»",
        "«Cosa mi farai vedere?»",
        "«Vedrai alcune persone che non conosci e che non immagini neppure che possano esistere in realtà: gente vera del mondo vero come Trump e Kim Jong-un, Grillo, Renzi, Toninelli, Di Maio, Salvini e altri ancora. Poi, tanto per gradire, vedrai anche qualche telegiornale e la cronaca nera. Sei pronto?»",
        "No, non ero pronto a vedere quello che il topo mi fece vedere, e se non fossi stato legato di sicuro sarei scappato.",
        "«Adesso però devi prendere una decisione.» mi disse alla fine il topo «Puoi anche pensarci su, ma non oltre le ventiquattro ore, mentre Cristof manda in onda la storia della tua vita infarcita di pubblicità. Oltre questo termine la gente inizierà a dimenticarsi di te, come sempre succede nel mondo di oggi dove cose nuove accadono ogni minuto facendo cadere nel dimenticatoio quelle vecchie. Poco male, dovremo sostituirti con qualcun altro.»",
        "Ma non c’era certo bisogno di aspettare così tanto.",
        "«Presto, topo maledetto, slegami e riportami subito a casa mia a Seahaven da mia moglie Meryl e dal mio amico Marlon. E casomai non ti dovessi più rivedere... buon pomeriggio, buonasera e buonanotte.»"
    ],
    "timestamp": "2019-12-01T19:17:33Z",
    "title": "[MI 131] Difficile, molto difficile",
    "topic_id": 45433,
    "url": "https://www.writersdream.org/forum/forums/topic/45433-mi-131-difficile-molto-difficile/"
}