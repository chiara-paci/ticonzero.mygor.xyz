{
    "author": {
        "author_id": 33235,
        "name": "Rivalry2701",
        "url": "https://www.writersdream.org/forum/profile/33235-rivalry2701/"
    },
    "checks": {
        "num_chars": true,
        "timestamp": true,
        "valid": 0.9888888888888889,
        "weight": false
    },
    "commenti": [
        {
            "checks": {
                "timestamp": true,
                "valid": 0.9888888888888889
            },
            "text": [
                [
                    "Salve,",
                    "Mi \u00e8 capitato di passare per di qui e... no, attirato dal titolo ho deciso di darci una letta. Un racconto interessante e scorrevole, i personaggi ordinari, ma proprio questo a renderli cos\u00ec realistici da renderti in grado di provare le loro emozioni, fastidi e sollievi come fossero tuoi. Il tema trattato \u00e8 solitamente sottovalutato, ma tu hai saputo valorizzarlo, mostrarci il punto di vista della donna che, considerando quanto odiabile sia il marito, ha dovuto patire non poche pene. La velocit\u00e0 con qui ha deciso il divorzio e l'ha applicato fa capire quanto fosse seria al riguardo e, non potendone pi\u00f9 di questa sua irascibilit\u00e0, ha compiuto la scelta prevedibile del divorzio. Inoltre questo sottolinea quanto lui poco ci tenesse a lei e quanto non stupido sia a non trovare adorabile quanto sia distratta la protagonista! Inoltre il finale \u00e8 azzeccato, perch\u00e9 per quanto quell'uomo l'abbia trattata male alla fine ha continuato a ricordarlo.",
                    "Complimenti, mi \u00e8 piaciuta assai."
                ]
            ],
            "timestamp": "2019-08-01T09:48:40Z",
            "title": "Il giorno in cui scordai il telo da spiaggia",
            "url": "https://www.writersdream.org/forum/forums/topic/43970-il-giorno-in-cui-scordai-il-telo-da-spiaggia//?do=findComment&comment=781369",
            "weight": 1
        }
    ],
    "commenti_weight": 1,
    "expected_weight": 2,
    "forum": {
        "forum_id": 156,
        "title": "Racconti lunghi",
        "url": "https://www.writersdream.org/forum/forums/forum/156-racconti-lunghi/"
    },
    "num_chars": 14351,
    "num_commenti": 1,
    "num_posts": 2,
    "text": [
        "\u201cTu-tum\u201d.",
        "Con la sua mano tra le mie lasciavo risuonare dentro di me il familiare suono del suo battito e, sorridendo amaramente, mi crogiolavo nella nostalgia che la sua compagnia mi suscitava.",
        "\u201cTu-tum\u201d.",
        "Ad ogni suo battito sentivo dentro il mio petto un dolore che, dilaniando il mio cuore, strappava ai miei occhi lacrime amare. Sdraiato su un candido letto, con una flebo attaccata ad un braccio, gli occhi vitrei, lui mi sorrideva.",
        "\u201cTu-tum\u201d",
        "I suoi occhi si spostarono a fatica verso di me e dalle sue labbra usc\u00ec un indistinto borbottio, il fantasma di ci\u00f2 che mi voleva dire.",
        "\u00abCerto, non dimenticher\u00f2 la promessa.\u00bb",
        "Continuando a piangere silenziosamente, nella mia mente non poterono che comparire immagini di ricordi agrodolci, soffusi dalla nostalgia e dalle emozioni che provai al suo fianco per cos\u00ec tanto tempo.",
        "Era quasi sera e dalla finestra filtrava la dorata luce del tramonto. Non ricordavo che libro avessi dimenticato, ma quello era il motivo per cui ero tornata in classe nonostante l\u2019ora tarda.",
        "Lui era seduto sopra il mio banco, la luce che filtrava illuminava i suoi capelli color dell\u2019oro e, gli occhiali dalla montatura d\u2019argento, riflettendo la tenera luce del sole nascondevano i suoi celesti occhi.",
        "Sorridendo allegramente mi avvicinai a lui prendendo dalle sue mani il mio libro e, sedendomi al suo fianco, aspettai divertita che mi rivolgesse la parola.",
        "\u00abSai gi\u00e0 cosa sto per dirti, no?\u00bb",
        "Con un sorriso beffardo sulle labbra, mi alzai soddisfatta dal rossore comparso sulle guance di Riccardo.",
        "\u00abOvviamente, ma voglio sentirtelo dire con le mie orecchie.\u00bb",
        "\u00abUffa sei sempre cos\u00ec.\u00bb",
        "\u00abQuindi non devi dirmi nulla? Allora io me ne torno a casa.\u00bb",
        "Girandomi scherzosamente, feci per andarmene finch\u00e9 lui, afferrandomi la mano con forza, mi tir\u00f2 a s\u00e9. Nonostante gi\u00e0 me lo aspettassi, non potei fare a meno di arrossire fino alla punta delle orecchie.",
        "\u00abTi amo, Monica.\u00bb",
        "Il mio cuore prese a battere incontrollabilmente e sulle labbra riuscii a trattenere a stento un ampio sorriso. Ma poi, lasciando si disegnasse raggiante sul mio volto, gli permisi di abbracciarmi.",
        "\u00abAnch\u2019io ti amo, Riccardo.\u00bb",
        "Nascondendo il mio viso sulla sua spalla, lasciai che lacrime colme di felicit\u00e0 gli bagnassero la maglietta.",
        "\u201cTu-tum\u201d",
        "Ascoltando il suo battito, l\u2019unico rumore nella stanza d\u2019ospedale, smisi di piangere. Nostalgia, tristezza, rassegnazione, nulla di questo aveva pi\u00f9 importanza. Io ero accanto a lui e, accompagnata da questo complice silenzio, vagavo tra i miei ricordi pi\u00f9 cari. L\u2019amavo con tutto il cuore e ormai avevo versato fin troppe lacrime egoiste.",
        "Perci\u00f2 non avrei fatto altro che sorridere al ricordo di quei giorni, ci avrei riso sopra ed alla fine avrei dimenticato.",
        "Ritornai alle mie memorie, al ricordo di quei giorni ricchi di gioia che si susseguirono alla sua dichiarazione. Alla fine per\u00f2 arriv\u00f2 il termine del nostro ultimo anno alle superiori, e con lui un brusco freno a quella felicit\u00e0, che ormai aveva colorato di colori ancora pi\u00f9 vivaci la mia vita.",
        "\u00abMonica, io andr\u00f2 a completare i miei studi in America.\u00bb",
        "Senza accorgermene dai miei occhi cominciarono a cadere lacrime egoiste. Lo sapevo che era libero di scegliere la sua strada e che io tra tutti non potevo incatenarlo a me. Per\u00f2 sin da quando i nostri genitori ci presentarono all\u2019et\u00e0 di cinque anni, eravamo sempre rimasti uniti. Ormai la sua presenza l\u2019avevo sempre data sempre per scontata. Non potevo sopportare l\u2019idea che lui sparisse cos\u00ec improvvisamente.",
        "Riccardo mi strinse a s\u00e8 e, avvolgendomi con il suo profumo, mi trasmise un calore a cui fino ad ora non avevo mai dato tanta importanza, mentre adesso che stavamo per separarci mi assaporavo cos\u00ec avidamente.",
        "\u00abQuando torner\u00f2, vorresti sposarmi?\u00bb",
        "Le mie guance si fecero ancora pi\u00f9 rosse e, nonostante la confusione nella mia testa, i sentimenti che, sgorgando fuori dai miei occhi impazziti sotto forma di amare lacrime, sopprimevano i sorrisi che cercavo di abbozzare, la risposta mi apparve nella mente chiara e limpida. Perci\u00f2 sorridendo dal profondo del mio cuore, lo baciai per la prima volta. Le sue labbra avevano lo stesso sapore delle mie lacrime, mentre i nostri cuori, che battevano cos\u00ec velocemente da rischiare di volar via dal nostro petto, suonavano sincronizzati la melodia del nostro amore.",
        "\u00abS\u00ec.\u00bb",
        "Dopo che ebbi sussurrato quelle parole tra le sue labbra, lui si stacc\u00f2 da me rimanendo immobile a guardarmi. Finch\u00e9 grattandosi imbarazzato la testa mi chiese:",
        "\u00abPotresti farmi anche un\u2019altra promessa?\u00bb",
        "Il suo sguardo divenne cos\u00ec serio che non potei non annuire. Lui, come ipnotizzato dal mio sguardo, mi sussurr\u00f2:",
        "\u00abPromettimi che anche se ci separeremo tu continuerai a sorridere.\u00bb",
        "\u201cTu-tum\u201d",
        "Per\u00f2 non sarei mai riuscita a dimenticare, questo lo sapevo bene. Avrei continuato a ricordare, ricordare e ricordare, finch\u00e8 la fine non sarebbe giunta anche per me. Nulla era eterno, nemmeno il nostro amore. Era fragile ed una volta che saremmo morti sarebbe scomparso nel nulla. Per\u00f2 allora tutto ci\u00f2 che ricordavo, i sentimenti che avevo provato e che provavo ancora per lui, quelle emozioni che mi hanno fatto gioire, soffrire ed alla fine di tutto sorridere amaramente, che senso avevano?",
        "Dalla sua partenza passarono diversi anni ed io cominciai a lavorare nella pasticceria di famiglia. Avevo scoperto di amare la creazione ricette sempre pi\u00f9 originali, ma soprattutto non vedevo l\u2019ora di far assaggiare i miei dolci a Riccardo.",
        "E finalmente un giorno un uomo entr\u00f2 nel locale, in quel momento ero indaffarata in cucina a pulire i piatti, finch\u00e9 mio padre non mi chiam\u00f2 al bancone avvertendomi che c\u2019era qualcuno per me. Quando aprii la porta, la mia mano venne afferrata da quell\u2019uomo che, inchinandosi a me, mi chiese:",
        "\u00abMonica, vorresti sposarmi?\u00bb",
        "Vedendo il suo viso sorridente, le guance arrossate per l\u2019imbarazzo ed i suoi occhi color del cielo d\u2019estate cercare di implorarmi fissandomi con tale intensit\u00e0, non potei fare a meno di piangere.",
        "\u00abNon sei cambiato per nulla.\u00bb",
        "\u00abNeanche tu, sei bellissima come ricordavo.\u00bb",
        "\u00abLusingarmi non ti far\u00e0 avere il mio favore, mi hai fatta aspettare tanto sai?\u00bb",
        "Dopo aver messo messo il broncio, non riuscii pi\u00f9 a trattenermi e gli gettai le braccia al collo.",
        "\u00abOvvio che s\u00ec, stupido.\u00bb",
        "Intorno a noi gli altri clienti si misero ad esultare e noi, imbarazzati per il trambusto che avevamo creato, ci scusammo. Un\u2019anziana signora si avvicin\u00f2 improvvisamente a noi due e, posando una mano sulla mia spalla destra, mi disse gentilmente:",
        "\u00abNon preoccuparti, mi sembra ancora ieri di vedervi correre vivacemente per le strade e venire da me per l'ennesima volta a scusarvi per le marachelle che combinavate.\u00bb",
        "\u00abInsomma nonna!\u00bb",
        "Ridendo soddisfatta della mia reazione, si rivolse verso Riccardo tutta sorridente.",
        "\u00abTi affido la mia nipotina, prenditi cura di lei.\u00bb",
        "\u00abCertamente!\u00bb",
        "Non potendone pi\u00f9 dell\u2019atmosfera imbarazzante che si era formata, misi le mie mani dietro la schiena di Riccardo spingendolo via.",
        "\u00abOra devo lavorare, non disturbarmi.\u00bb",
        "I giorni passarono e non furono che colmi di felicit\u00e0. Finalmente Riccardo era tornato e con lui il calore delle sue braccia, il tepore dei suoi baci, la gentilezza dei suoi sorrisi: amavo tutto di lui!",
        "Esattamente un mese dopo che mi fece la proposta, ebbe inizio la cerimonia. Si teneva nella villa di un amico che Riccardo aveva conosciuto in America e che gliela aveva gentilmente prestata. L\u2019abito che indossavo era di un bianco scintillante, simile a quello che portava la principessa di un libro che leggevamo da bambini. Era cos\u00ec leggero da sembrare fatto di piume o probabilmente quella sensazione di leggerezza era semplicemente dovuta all\u2019eccitazione che stavo provando.",
        "\u00abRiccardo, vuoi accogliere Monica come tua sposa, promettendo di esserle fedele sempre, nella gioia e nel dolore, nella salute e nella malattia, e di amarla e onorarla tutti i giorni della tua vita?\u00bb",
        "\u00abS\u00ec.\u00bb",
        "I nostri occhi si stavano fissando cos\u00ec intensamente da cancellare completamente dalla nostra mente l\u2019esistenza delle persone intorno a noi. C\u2019eravamo solo noi due.",
        "\u00abMonica, vuoi accogliere Riccardo come tua sposo, promettendo di essergli fedele sempre, nella gioia e nel dolore, nella salute e nella malattia, e di amarlo e onorarlo tutti i giorni della tua vita?\u00bb",
        "\u00abS\u00ec\u00bb",
        "Dopo averlo detto, si inchin\u00f2 davanti a me, prendendo la mia mano con la sua e, con delicatezza, infil\u00f2 la fede nel mio dito.",
        "\u00abPu\u00f2 baciare la sposa.\u00bb",
        "Avvicinandosi a me, lev\u00f2 il velo che mi copriva il volto. Non riuscii a trattenermi e, come la prima volta che mi baci\u00f2, le sue labbra seppero delle mie lacrime.",
        "\u201cTu-tum\u201d",
        "Per\u00f2 ero felice, nonostante i dubbi che mi stavano ingarbugliando la mente, le angosce che stavano stringendo il mio cuore in una dolorosa morsa e la paura che il futuro senza di lui mi incuteva, ero felice. Ero al suo fianco, la sua mano stretta tra le mie e, anche se debole, il suo battito risuonava ancora. Non tutto era eterno, per\u00f2 ero sicura che il nostro amore sarebbe riuscito a sopravvivere. Sarebbe sopravvissuto nei miei ricordi, che avrei custodito d\u2019ora in poi nel mio cuore. Perci\u00f2 in questo momento avrei continuato a ricordare.",
        "Ricordavo ancora che quando ci eravamo sposati, pensavo con assoluta certezza che non sarei potuta essere pi\u00f9 felice, ma a smentirmi nacque Iris. La gioia provata alla sua nascita era indescrivibile e, nonostante in quel momento fossi stremata dal parto, non riuscivo a smettere di sorridere. I suoi occhi di una lieve celeste erano gli stessi di Riccardo, era cos\u00ec piccola e fragile da sembrare che avrebbe potuto rompersi se solo ci avessi soffiato sopra. Quando mio marito la tenne in braccio, si dimostr\u00f2 cos\u00ec impacciato da farmi scoppiare a ridere. Gli anni volarono e lei crebbe fino a diventare adulta. Impar\u00f2 a camminare da sola, a pensare e decidere per conto suo e soprattutto impar\u00f2 ad amare. Questa volta mi trovavo dall\u2019altra parte e, osservando mia figlia baciare quell\u2019uomo, non potei che sorridere davanti alla reazione di mio marito.",
        "\u00abLa mia piccola Iris!\u00bb",
        "Appoggiando la mia testa sulla sua spalla, sospirai di fronte al suo esagerato attaccamento per la figlia.",
        "\u00abSei geloso che un altro uomo te la porti via?\u00bb",
        "Nonostante ci\u00f2 quando aveva incontrato quel ragazzo, era stato proprio lui a dirgli di prendersi cura di sua figlia.",
        "\u201cTu-tum\u201d",
        "Gli occhi celesti ormai privi di quella luce che avevo sempre ammirato, le rughe del volto marcate per la stanchezza che questi giorni pieni di agonia gli avevano suscitato e quel sorriso sulle labbra che avevo amato cos\u00ec tanto, ma che ora odiavo con tutta me stessa. Mentre lo osservavo un miscuglio di sentimenti mi strinse il petto, mentre dagli occhi un fiume di lacrime fin\u00ec per bagnare le sue mani. Nonostante quell\u2019agonia interminabile che aveva sofferto, lui mi stava rivolgendo per un\u2019ultima volta quel sorriso gentile di cui mi ero innamorata.",
        "Ed io, versando lacrime incontrollabili, non riuscivo a fermare il torrente impetuoso dei miei ricordi che si era riversato su di me.",
        "Mi tornarono alla mente le parole che Riccardo la sera stessa della cerimonia di nostra figlia, appena tornati a casa:",
        "\u00abOra che lei ha deciso con che uomo seguire la sua strada, anche noi dovremo seguire la nostra. Ci saranno momenti duri, potremo litigare, ma alla fine ci riconcilieremo. Ed un giorno arriver\u00e0 la nostra fine e, come ci separer\u00e0 da tutto, separer\u00e0 anche noi. Perci\u00f2 sorrideremo oggi ed anche il giorno dopo ancora. Voglio passare ogni mio giorno restante con affianco il tuo volto sorridente.\u00bb",
        "Le mie labbra alle sue parole si schiusero ovviamente in un sorriso, ma non era per felicit\u00e0, n\u00e9 per soddisfare quel suo desiderio. Era un sorriso amaro, infatti il solo pensiero che un giorno anche lui, come nostra figlia, avrebbe dovuto lasciarmi sola mi spaventava.",
        "Consolandomi col suo sguardo gentile, mi strinse a s\u00e9 baciandomi.",
        "\u00abGiuriamolo ancora, ti va?\u00bb",
        "Questa volta il bacio che mi diede non seppe delle mie lacrime, ma delle sue. L\u2019avevo visto piangere diverse volte, quando alle elementari si era rotto il polso mentre giocavamo a palla, quando alle medie era stato rifiutato dal suo primo amore e quando alle superiori la sua squadra aveva perso alle qualificazioni per il torneo regionale. Per\u00f2 per la prima volta aveva pianto per me.",
        "\u00abPrometto che anche quando arriver\u00e0 il giorno in cui noi dovremo separarci, io continuer\u00f2 a sorridere.\u00bb",
        "Sussurrando tra le lacrime, pronunciai la mia maledizione. Una maledizione che mi avrebbe perseguitato per tutta la vita, logorando il mio cuore e dipingendo sul mio volto un falso sorriso.",
        "\u00abPotresti farmi un\u2019altra promessa?\u00bb",
        "\u00abS\u00ec...\u00bb",
        "Senza che me ne accorgessi accettai la sua prossima maledizione.",
        "\u00abRicordami.\u00bb",
        "\u201cTu-tum\u201d",
        "Ormai i ricordi mi travolgevano cos\u00ec intensamente da risultare confusi e soffocanti. Intrappolata in quel fiume di memorie precipitai in profondit\u00e0. L\u2019acqua di quel fiume mi bruciava gli occhi, tanto da non permettermi di ricordare oltre. Aprendoli con tutte le mie forze riuscii ad afferrare i miei ricordi che, come immagini proiettate su un cinema, mi apparivano senza sosta uno dopo l\u2019altro e, senza che potessi opporre resistenza, tutte quelle emozioni che avevo nascosto per tutto quegli anni mi colpirono in una volta.",
        "Questo era il prezzo da pagare per aver accettato quella maledizione, mi dissi. Nascondendomi dietro un sorriso falso, avevo ignorato quelle emozioni che ora venute a galla mi colpivano ripetutamente.",
        "\u00abRicordi quando eravamo andati quella volta al mare?!\u00bb",
        "Senza che me ne accorgessi dalla mia gola uscii un grido disperato.",
        "\u00abRicordi quando quella volta aveva piovuto cos\u00ec forte da doverci riparare in casa di nostra figlia?!\u00bb",
        "Incapace di smettere, la mia voce come un coltello penetrava sempre pi\u00f9 in fondo alla mia carne cercando di tirare fuori il contenuto del mio cuore.",
        "\u00abRicordi quando nostra figlia si arrabbi\u00f2 con noi e ci disse che ci odiava?!\u00bb",
        "Le lacrime, come il sangue delle ferite che continuava ad infliggermi la mia voce, continuavano a sgorgare fuori dai miei occhi.",
        "\u00abRicordi quando...\u00bb",
        "La mia voce si ruppe quando, stringendomi con forza la mano, Riccardo spost\u00f2 il suo sguardo fino ad incrociare il mio e, per un attimo quasi impercettibile, i suoi occhi brillarono di quella stessa luce gentile di cui mi ero innamorata. Lui in quel momento stava sorridendo\u2026 per\u00f2 io non lo stavo facendo.",
        "\u201c...\u201d",
        "\u00abRicordi quando ci eravamo fatti quella promessa? Mi dispiace caro, ma non sono riuscita a mantenerla fino alla fine.\u00bb",
        "Alla fine la mia maledizione venne sciolta da un suo sorriso, un ultimo sincero sorriso."
    ],
    "timestamp": "2019-08-01T09:55:26Z",
    "title": "La promessa di un sorriso",
    "topic_id": 44079,
    "url": "https://www.writersdream.org/forum/forums/topic/44079-la-promessa-di-un-sorriso/"
}