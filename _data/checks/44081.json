{
    "author": {
        "author_id": 16174,
        "name": "zorrozagni",
        "url": "https://www.writersdream.org/forum/profile/16174-zorrozagni/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Buongiorno Sarano, ho letto il tuo racconto e provo ad entrare nel merito. Prendi i miei commenti come valutazioni personali, che cercano di essere costruttive.",
                    "A me pare che lo sviluppo sia un po' frettoloso, sia nella forma che nel contenuto. Ci sono soluzioni ricercate insieme ad altre che invece sono un po' buttate l\u00ec, e tutto il racconto non ha dietro secondo me un movente che gli dia un senso. Cosa vuole raccontare questo racconto? La deriva di un padre che ha perso la figlia, il suo lento cercare di recuperare un senso... Se \u00e8 questa la storia che vuoi raccontare i personaggi andrebbero un po' approfonditi, i dialoghi sistemati (sembrano spesso un po' stereotipati e poco realistici). E dovrebbe arrivare al punto lateralmente, e non in modo cos\u00ec verticale.",
                    "Grammaticalmente la forma tiene, sono la scelta linguistica e la punteggiatura principalmente le parti che hanno pi\u00f9 bisogno di revisioni.",
                    "Faccio alcuni esempi.",
                    "Sono espressioni molto frettolose, rileggendole ci si accorge che sono artefatte, o addirittura scorrette.",
                    "A volte le virgole sono eccessive,",
                    "a volte assenti",
                    "E i dialoghi ricadono spesso nel clich\u00e9, la mimesi del parlato o l'aderenza al contesto del personaggio mancano:",
                    "Anche le espressioni del narratore sono forzate",
                    "Il consiglio che ti posso dare e quello di lavorare su due fronti: prima di tutto, prova ad approfondire contesto e personaggi dando loro un background un po' pi\u00f9 sfaccettato.",
                    "Poi prova a rileggere il racconto a voce alta, facendo caso a termini e punteggiatura... dove non scorre o percepisci un'artificio mal dissimulato prendi i termini e prova a riscriverli in modo pi\u00f9 centrale.",
                    "Secondo me ci sono potenzialit\u00e0, magari non in questo ma nella tua scrittura... la sensazione che ho io \u00e8 che questo racconto sia stato scritto molto velocemente e mai riletto/editato davvero."
                ]
            ],
            "timestamp": "2019-08-01T11:03:59Z",
            "title": "Porto 24",
            "url": "https://www.writersdream.org/forum/forums/topic/44077-porto-24//?do=findComment&comment=781381",
            "weight": 2
        }
    ],
    "commenti_weight": 2,
    "expected_weight": 1,
    "forum": {
        "forum_id": 26,
        "title": "Racconti a capitoli",
        "url": "https://www.writersdream.org/forum/forums/forum/26-racconti-a-capitoli/"
    },
    "num_chars": 5943,
    "num_commenti": 1,
    "num_posts": 3,
    "text": [
        "Il giorno dopo si sente riposato, in forze. Ormai mancano tre giorni e inizieranno la decompressione, per tornare a casa.",
        "Quando si sposta nel disimpegno per prepararsi, vede Egor che non si alza dal letto.",
        "\u2212 Che fai, alzati. Tocca a noi, \u2014 dice indicando con la mano il portello verso la camera di equilibrio con la campana.",
        "Ma Egor fa cenno di no, e si gira su un fianco.",
        "\u00c8 Maurice a chiamarlo, dall'altra sezione.",
        "\u2212 Vengo io. Ho fatto a cambio.",
        "Alessio non commenta. Ci mancava solo andare gi\u00f9 con il francese.",
        "Mentre scendono in campana, Maurice chiede di andare per primo. Ad Alessio non importa. Lo attrezza con perizia, preoccupato che sia l\u00ec principalmente per controllarlo. Non vuole rovinarsi la reputazione, ma deve ammettere che Maurice sembra concentrato solo sul lavoro da compiere.",
        "E infine lo guarda tuffarsi e scendere, fino a che non distingue solo la punta gialla del casco e le luci.",
        "Nel rimanere solo, ad ascoltare gli scossoni della campana, appesa alla nave, a senza poter vedere nulla, viene nuovamente preso dalla stanchezza. Ormai anche questa saturazione \u00e8 finita, tra poco si torna a casa, si torna da suo figlio. Ricorda di nuovo il momento della nascita di Mattia, la sua prima emersione nel mondo, se cos\u00ec si pu\u00f2 dire. Quello che aveva provato a tenerlo tra le braccia, la paura senza fine quando gli era sembrato che i medici si agitassero intorno alla moglie, il senso di colpa per averla persa di vista un attimo. Aveva avuto un emorragia interna, l'avevano ripresa in pochi minuti, ma la vista dei suoi occhi che si capovolgevano bianchi all'indietro mentre lui teneva quel fagotto sporco e urlante in una mano, non l'avrebbe mai dimenticata.",
        "Poi, come in trance, prende l'equipaggiamento di standby, la maschera morbida. Dovrebbe servire solo per dare supporto, in caso di emergenza, ma non c'\u00e8 nessuna emergenza; eppure per lui \u00e8 come se. Lo indossa da solo, sistema tutti i velcri su spalle e braccia, tira le cinghie, apre la manetta, e scende anche lui nella botola.",
        "Maurice \u00e8 lontano, non guarda in alto, e lui bada a non puntare le torce nella direzione del compagno. Scende, scende, come una piuma scossa dal vento marino, atterra sul suolo del pianeta segreto. Cammina lentamente, volgendosi indietro per osservare le sue impronte polverose, che si dissolvono nella fanghiglia e verso la piattaforma di lavoro alle sue spalle. Ormai le luci di Maurice non sono pi\u00f9 nemmeno visibili da dove si trova lui, e quindi nemmeno lui pu\u00f2 essere visto. Si volta, ed \u00e8 nel nulla. Sforzandosi riesce a capire che \u00e8 notte, nel mondo reale. A quella profondit\u00e0 non c'\u00e8 davvero differenza, e le ore sono tutte uguali quando si sta nell'impianto di saturazione, ma lui ha l'esperienza per distinguere quel buio un pelo pi\u00f9 buio che \u00e8 la vera notte. Ad alcuni diver non piace lavorare ad alte profondit\u00e0 anche per quel motivo, invece per lui \u00e8 pi\u00f9 bello; si \u00e8 cos\u00ec lontani dal mondo che nemmeno il sole pu\u00f2 pi\u00f9 guidarti. Si guarda intorno, e finalmente si sente una briciola. Una voce lo fa sussultare, ma \u00e8 quella di Maurice, nelle cuffie. Dice che sta per finire e tra poco torner\u00e0 su.",
        "Alessio deve fare presto.",
        "E all'improvviso, di fianco a lui, c'\u00e8 la signora scomparsa.",
        "\u2212 Anita, \u2014 dice lui, con un nome che suona come un'interrogazione.",
        "La signora annuisce con il suo cappotto fluttuante nelle onde.",
        "\u2212 Che fine avevi fatto, Anita, \u2014 chiede.",
        "Ma lei inizia ad allontanarsi.",
        "\u2212 Aspetta, \u2014 la implora. \u2014 Non andartene.",
        "L'anziana volge il capo.",
        "\u2212 Ma io non sono tua madre.",
        "Alessio non capisce. Di fianco all'anziana ora vede una strana impalcatura legnosa, coperta di edera marina, alghe, di muffa verdastra. Un piccolo lettino, da neonato. Sua madre Adele che rientra dall'ospedale senza alcun sorriso, suo padre che porta faticosamente su per le scale una carrozzina vuota. Che scuote la testa, anche se glielo aveva gi\u00e0 detto la sera prima, che non ci sarebbe stato nessun fratellino, per adesso. La porta della stanza dei genitori che si chiude, sua madre che entra traballando, per non riemergere mai pi\u00f9, in fondo. Da quel giorno ogni suo traguardo conquistato, ogni successo, era stato accolto da un sorriso sottile di sole labbra, ogni problema lei lo aveva liquidato scuotendo la testa, e con la stessa, identica, smorfia di circostanza. Da quel giorno, il nulla era entrato dentro a sua madre, e non l'avrebbe mai pi\u00f9 lasciata.",
        "\u2212 Anche io ho perso un fratello, sai? E anche una madre\u2026 \u2014 grida, senza pi\u00f9 trattenere le lacrime, che sente scendere calde dietro al vetro della maschera.",
        "L'anziana non c'\u00e8 pi\u00f9. Alessio si volta, riesce a intravedere le luci di Maurice, deve essere passato solo un minuto. Per un istante gli viene voglia di allontanarsi, sprofondare lontano dalle luci. Sdraiarsi a terra, lasciare che poco a poco la luce se ne vada. Ma poi gli ritorna in mente quel fagotto, che lo aspetta a casa. Gettato in acqua morirebbe in pochi secondi. Forse \u00e8 ora di andare avanti, anche se quello che c'\u00e8 di fronte lo spaventa pi\u00f9 del nulla che ha qui al suo fianco.",
        "Alessio si stacca dal suolo, inizia a sbattere le pinne e a volare verso l'alto, tenendo il cordone con le mani come guida, fino a che non vede apparire la luce fioca dei riflettori attorno alla gabbia. Scivola tra gli strati d'acqua gelida, percosso da brividi, fino ad emergere dalla pozza d'acqua del modulo di discesa. Si aggrappa e si tira fuori da solo, e si sdraia sul pavimento.",
        "\u2212 Non ce la faccio a fare il turno, Maur\u00ec, portami su, \u2014 dice, quando da quello stesso buco vede uscire il collega.",
        "Mentre risalgono, lui lo osserva con sospetto. Forse l'ha visto uscire, forse ha notato l'acqua che ancora lo bagna. Forse ha visto i suoi occhi, che paiono quelli di chi \u00e8 nato ancora una volta.",
        "Appena dentro la camera, Alessio prende il ricevitore verso la cabina di controllo.",
        "\u2212 Devo iniziare la decompressione. S\u00ec, adesso. Non ce la faccio pi\u00f9 a continuare.",
        "Poi afferra il telefono, digita un paio di messaggi.",
        "*Sto tornando\u2026",
        "E subito corregge.",
        "*Sono tornato."
    ],
    "timestamp": "2019-08-01T11:05:30Z",
    "title": "Ombelicale - Parte 6 di 6",
    "topic_id": 44081,
    "url": "https://www.writersdream.org/forum/forums/topic/44081-ombelicale-parte-6-di-6/"
}