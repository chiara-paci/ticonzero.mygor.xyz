{
    "author": {
        "author_id": 29175,
        "checks": {
            "contest": 0,
            "flag": true,
            "narrativa": 1,
            "poesia": 0
        },
        "name": "Ospite Rica",
        "url": "https://www.writersdream.org/forum/profile/29175-ospite-rica/"
    },
    "checks": {
        "num_chars": true,
        "timestamp": false,
        "valid": 0.0,
        "weight": false
    },
    "closed": false,
    "commenti": [],
    "commenti_weight": 0,
    "expected_weight": 2,
    "forum": {
        "forum_id": 156,
        "title": "Racconti lunghi",
        "url": "https://www.writersdream.org/forum/forums/forum/156-racconti-lunghi/"
    },
    "num_chars": 15774,
    "num_commenti": 0,
    "num_posts": 17,
    "post_after": [],
    "post_staff": [],
    "text": [
        "Il ginnasta. L'epilogo",
        "La domenica era il mio giorno di riposo, infastidito dal campanello infilai il viso sotto il cuscino. Fuori pioveva, dentro l’aria odorava di caffè.",
        "Era zio, non sapevo perché fosse venuto. Lo trovai a frugare nella borsa da lavoro, di schiena e in silenzio come sempre. Sul tavolo, vicino alla tazzina fumante e alla mia colazione, una vaschetta di terra bagnata. Ciambellone in bocca e caffellatte in mano chiesi: – Che fai?",
        "– Questa è la sbarra. – Prese un modellino fatto da lui e lo incastrò nel fango.",
        "– Questo sei tu. L’uncino è la testa.",
        "Appese il ferro all’asta con la punta in alto e lo fece oscillare in aperture sempre più ampie, fino a rotazioni di 360°. Dopo qualche giro quello si staccò, fece una capriola e si conficcò in terra dritto come un soldato sull’attenti. Spruzzai molliche nell’esclamazione.",
        "– Dipende dall’angolo – disse.",
        "– Cioè?",
        "Ne prese altri due, uno più corto e uno più lungo del precedente. Si sganciarono nello stesso punto.",
        "– Escono a meno 45°.",
        "– Che vuol dire?",
        "– Che nel giro d’uscita non devi lasciare a 360°, ma a 315°. Prima di tornare in verticale.",
        "– Cioè… Mollo, vado in rovesciata e casco in piedi?",
        "– È fisica. Vale per tutti i corpi inerti.",
        "– Andrà a finire che ti farai male – disse mamma.",
        "– Non con questo esercizio – le rispose infilandosi il giaccone. La Settimana Enigmistica spuntava bianca e nera dalla tasca, una biro gialla era appesa dal cappuccio sugli angoli svolazzanti.",
        "I giorni seguenti li passai a consumare i ganci e a sentire l’angolo giusto nel palmo della mano, con la convinzione che rotolare in aria confondesse la tempistica delle uscite frontali. Se fossi caduto di schiena?",
        "Ero in verticale sulla sbarra, quando vidi zio entrare capovolto. L’allenatore gli andò incontro con il solito riguardo, loro parlottavano, io gridai proviamo ?",
        "– Che cosa? – chiese Edipo.",
        "– Il salto mortale in uscita – rispose lui.",
        "– Ma non l’ha fatto mai!",
        "Zio con la testa disse lo so . Venne sotto, affondò i piedi nel materasso e lo vidi riflesso nell’anta. Risi.",
        "– Come li calcoli i 315°?",
        "– Tu molla al mio op .",
        "Oscillazioni, ampliamento della rotazione, un giro da 360°, un secondo, un terzo.",
        "Cristo se lo sentii, quell’ ooop. Come il terrore che raschiò da dentro e non mi fece mollare la presa.",
        "A casa continuavo con le simulazioni e in palestra mi concentravo sull’apertura: eccola , ma ero insicuro e azzardare rischioso. Non volevo volare, io?",
        "Al massimo, mi slogo una caviglia… Al massimo, mi slogo una caviglia…",
        "Una settimana e chiesi di nuovo assistenza.",
        "– Ooop!",
        "Mi rimbomba in testa, potente come allora. Lo vidi dilatarsi, rincorrersi, entrarmi dentro, scontrarsi con la paura nello stomaco e farci a pugni.",
        "Al massimo, mi slogo una caviglia… Al massimo, mi slogo una caviglia…",
        "Mollai.",
        "Rotolò tutto.",
        "All’atterraggio uno sbilanciamento a destra mi fece vacillare, riuscii a controllarlo e con le ginocchia flesse guardai i piedi allineati. Distesi le ginocchia e mi ritrovai dritto come un chiodo. Davanti al viso, il viso di mio zio. Ero caduto tra le sue braccia aperte senza sfiorarle.",
        "I sorrisi ci ingrossarono le guance e lui mi sollevò gambe penzoloni, oltre la sua spalla Edipo sferzava un pugno all’aria con un sonoro e vaiiii !",
        "Gli occhi lucidi erano sei. Da Latina tornai con la medaglia d’oro al collo.",
        "I campionati si susseguivano, io attaccavo al muro le medaglie e facevo spazio sulle mensole a targhe e coppe. Qualcuna me l’aveva regalata la fortuna.",
        "Non sapevo dove stessi andando, vivevo conquiste momentanee ancora vittima del mio disagio. Quanto ero stato stronzo da ragazzino? Volevo chiudermi di nuovo?",
        "Negli spogliatoi le conversazioni mi mettevano in difficoltà, non sapevo cosa dire quando si parlava di scuola e di ragazze. A diciotto anni ne avevo baciate due, mi era piaciuta l’umidità calda di entrambe e avevo preferito i seni di Bice, ma voleva presentarmi ai genitori, diceva che sei giorni di allenamento erano troppi e pretendeva per sé la domenica. Sparii.",
        "Intanto la ginnastica mi portava a Roma, Alessandria, Cagliari, Biella... Di Genova ricordo le gru nel golfo, le strade del porto e l’imbarazzo prima della gara.",
        "Tra specchi, ganci alle pareti e panche piene di borsoni, una voce argentina mi salutò.",
        "– Ciao. Sei quello delle figure femminili, vero?",
        "– Sì.",
        "– Furbo. Solo tu le presenti.",
        "Ringraziai e presi i paracalli, li mettevo nelle scarpine di pelle perché non si perdessero nel borsone. Erano così consumati, che non aderivano più.",
        "– Che state facendo di Italiano? – chiese a un ragazzo vicino a me.",
        "– Paradiso. S’io ti fiammeggio nel caldo d’amore, di la dal modo che ‘n terra si vede… Canto quinto – rispose quello. Aveva orecchie da elefante.",
        "– Noi, il sesto. Due palle! Meglio l’Inferno e i peccati capitali. E tu? – disse a me.",
        "– Di quella pira l'orrendo foco, tutte le fibre m'arse, avvampò! Empi, spegnetela, o ch'io fra poco col sangue vostro la spegnerò!",
        "– Canto?",
        "– Il trovatore . Giuseppe Verdi.",
        "– Roba tosta, eh!",
        "Non so come mi venne, meno male non la cantai.",
        "Però durante il campionato conobbi un modo nuovo di gareggiare e un diverso senso di lealtà nella sfida. Non che io non lo fossi, leale, ma nelle competizioni facevo quello che dovevo, mi concentravo sulla mia e vincevo da regolamento. Di nessun avversario avevo ammirato particolarità o bravura e nessuno mi aveva messo in difficoltà.",
        "Ero accanto alla giuria, Chiamarono un ragazzo al Corpo Libero, sentii i giudici sussurrare il roscio . Alto, efelidi giocose, capelli ardenti.",
        "Gli riconobbi l’eleganza che non avrei mai avuto. Era di leve lunghe, lui, pennellava l’aria con movimenti ampi che lasciavano scie, tanto apparivano morbidi, ma due sbilanciamenti e la caduta nel salto mortale compromisero la prova.",
        "Chiamarono me, bisbigliarono il gay . Nessuna delle mie sequenze avrebbe potuto nulla contro la sua grazia, scattavo come una virgola se paragonato a lui. Trovai ingiusto avesse già perso, al tappeto era più bravo di me. Con lui non lo volevo quel vantaggio.",
        "Feci i suoi errori, ripartimmo con lo stesso punteggio, vinsi agli anelli.",
        "Fu l’unica volta che ci sfidammo.",
        "Ormai facevo parte della squadra cittadina. A Genova ero passato Juniores, vivevo tra trasferte e allenamenti interminabili. Li intervallavo con lo studio, mi ero iscritto ai Geometri e spesso me ne andavo a studiare al parco della grande villa.",
        "Non posso fare altro per te , mi disse Edipo la sera in cui fu lanciata Vostok 1 .",
        "A casa le immagini uscivano bombate dallo schermo. Ero più solo io che il primo uomo nello spazio.",
        "Che tutto cambiasse intorno a me, lo confermavano le licenze.",
        "Nelle strade asfaltate correvano Fiat 500, Lambrette e Moto Guzzi, sotto palazzoni cubici tutti uguali e con facciate anonime che si vedevano bene oltre le mura. La piazza era stata lastricata e al posto dell’emporio c’era un bar. Suoi cuori bianchi delle tovaglie Algida dei tavoli esterni, i posaceneri di plastica erano pieni di mozziconi. Le ragazze fumavano e bevevano Coca Cola, con gonne al ginocchio e camicette aperte fin sopra al seno. I Beatels suonavano alla radio.",
        "– Sergio! Come va? – Era Franchino.",
        "– Tiro avanti.",
        "– Ma dai! Sappiamo tutti che sei un campione. Stai a Roma, no? Io faccio il militare a Milano.",
        "– Non sei in divisa.",
        "– Se avessi quella dei Vigili del Fuoco, anche io me la terrei – disse spolverandomi una spalla. – Comunque, non reggo la disciplina. Devi averne molta per fare quello che fai.",
        "– Non faccio niente, vinco medaglie – fu il mio colpo di fioretto.",
        "– Ho lasciato il liceo e faccio il meccanico in un’officina. Alfio pensa all’Università e Domenico lavora con il padre di Elena. L’ha messa incinta l’anno scorso. Te la ricordi?",
        "– L’ultima volta che l’ho vista infilava un naso carota a un pupazzo di neve.",
        "– E tu? A donne?",
        "– Niente di che.",
        "– See… Me lo immagino il Gruppo Sportivo quando esce. Vieni, ti offro un caffè.",
        "– In nome dei vecchi tempi?",
        "Certe cose sono normali tra ragazzi , disse. Gesticolava e sorrideva in cerca di complicità. A mandarlo affanculo ci avevano pensato la divisa e la ginnastica, mi limitai a perforarlo da sopra la tazzina con un visibile testa di cazzo scritto negli occhi. Mandai giù l’espresso e mi dimenticai di lui.",
        "Lo ringrazio ancora, però, per le medaglie d’oro e per quel caffè.",
        "Una ragazza attraversava la piazza, le forme fasciate da un abito azzurro, il collo da un filo di perle. Le appiccicai gli occhi addosso e maledissi lo chignon , anche senza era più alta di me. Seguii le sue lunghe gambe fino alla panchina, manco avessero avuto dei magneti.",
        "Le chiesi chi fosse. Mi chiese chi fossi.",
        "Si chiamava Maria, viveva al Borgo.",
        "Corsi a dirlo ai mostri buoni, il cancello era rosso e voci di bambini squillavano nel parco.",
        "L’enormità della Scuola Nazionale di Capannelle mi aveva tolto il fiato la prima volta, mai avevo visto una piscina, un campo da calcio, una pista di pattinaggio e tre palestre nello stesso impianto. Fu merito di Edipo. Mentre Gagarin volava nello spazio, lui parlava con i dirigenti della Forza e Libertà . Dovete presentarlo alle selezioni dei Vigili del Fuoco. Stavo per rifiutare, ma compreso che il mondo andava di fretta, avevo deciso di seguirlo con un borsone in mano.",
        "Mi scartarono, troppo basso. Però, qualcuno mi voleva in squadra e fui ripescato. Ricordo il tremore, il caldo e il freddo insieme, il non sapere dove guardare.",
        "Quando entrai per prendere servizio, vidi il pulmino della squadra ufficiale, usciva per una trasferta.",
        "Buttai l’occhio dentro, uno di loro aveva i capelli rossi. Impossibile , mi dissi.",
        "Invece era entrato con lo scaglione precedente e stava in un altro dormitorio, dentro condividevamo la mensa e gli allenamenti, fuori Roma, le strade illuminate, i ristornati, Pasolini al cinema, le passeggiate ai Fori, il rock di Elvis e Jerry Lee Luis. Assorbivo tutto, diventavo spugna.",
        "Sei il mio campione , mi diceva al telefono Maria.",
        "Dalle sei alle otto seguivo i giovani, dalle nove all’una rimanevo col fiato condensato in una nuvola e lo scricchiolio degli attrezzi sotto il peso degli slanci.",
        "A terra, pozzanghere di sudore e materassi da caduta di tre diversi spessori.",
        "Ero un ginnasta apprezzato. Fatica e perseveranza avevano modellato il mio corpo minuto ed energico. Rafforzare spalle e dorso mi permise di sfruttare al massimo le leve corte e la statura giocò per la prima volta a mio favore: facilitava gli esercizi in potenza. La caparbietà faceva il resto.",
        "Avevo fatto miei tutti i passaggi del cavallo su maniglie, il legno delle parallele era diventato flessibile nelle mani e alla sbarra volteggiavo con padronanza. Ma il mio attrezzo erano gli anelli. Nulla mi emozionava come guardarli dal basso, calibrare la forza dello slancio e afferrarli. Quella presa avviava il mio volare.",
        "E se librarmi senza peso nelle acrobazie mi affascinava, rimanere immobile su sostegni inesistenti era la vera sfida.",
        "In due anni vinsi titoli importanti con il Gruppo Sportivo e oltre al cameratismo, all’unione e alla confidenza, conobbi il senso di appartenenza a una squadra forte e coesa. E mi riportai una grande amicizia.",
        "Il Borgo era conosciuto come il quartiere delle femmine, le case non si allagavano quando il fiume straripava perché loro mettevano paratie di ferro alle porte. Camminavo nel quartiere con scampoli di pelle sotto al braccio e i paracalli in tasca.",
        "– Ciao, campione! – Mi baciò.",
        "Era bella Maria. Labbra carnose, vita da vespa e un figlio in grembo che non sapeva di avere. L’avrebbe tenuto a battesimo il roscio .",
        "– Mi aiuti? – dissi.",
        "– A fare che? – chiese lei.",
        "– Me li devi cucire addosso – risposi, sovrapponendo ai ritagli i vecchi paracalli di zio Amleto.",
        "Edipo. Sempre lui. Dovete mandargli un allenatore vero , aveva detto ai dirigenti al mio ritorno. Loro si erano rivolti alla Federazione Nazionale e quella aveva mandato Pasquale Carminucci, bronzo olimpionico l’anno prima. Due estati e due inverni dormì a casa, era nei patti che nessuno avrebbe pagato un albergo. Con lui raggiunsi la perfezione in quasi tutti i movimenti più difficili: mulinello con passaggio dall’appoggio su maniglie a quello sul cavallo; uscita con salto mortale indietro alle sbarre; salto avvitato al tappeto e in uscita agli anelli. I cerchi di legno continuavano a bruciare sui calli, ma li avevo conquistati. Nelle figure statiche le cinghie erano dritte come cavi d’acciaio, non oscillavo e la croce era così immobile da farmi sembrare un Cristo inchiodato in aria.",
        "Quando fu convocato il Campionato Nazionale Juniores Ginnastica Artistica, la società mi presentò.",
        "Qualcuno sarebbe venuto a prendermi a Napoli e avrei avuto vitto e alloggio assicurati.",
        "Il sabato, gli esercizi obbligatori imposti dalla Federazione; la domenica, composizioni libere con difficoltà a scelta.",
        "Maria lavò e stirò le divise, io le misi nel borsone in modo che non si stropicciassero. Increspate dall’elastico le scarpine di pelle sembravano due animaletti raggrinziti. Mi salutò con un bacio e una collana con un cuoricino.",
        "– Ti porterà fortuna – disse, mettendomela al collo.",
        "Quando entrai nel Palazzetto dello Sport, mi stordì l’acustica tonante. Le luci accecavano con fastidio e nella vastità dello spazio mi sentii smarrito. Uno luogo così grande adibito a palestra non era normale. I sei attrezzi obbligatori si srotolavano uno dietro l’altro. Il tappeto blu per il corpo libero rincorreva quello grigio del volteggio, la sbarra riverberava l’illuminazione, gli staggi delle parallele aspettavano composti; il cavallo con maniglie apriva le sue zampe oblique e gli anelli erano sospesi con la loro regalità.",
        "Guardai la giuria, il cartellone, le palette con i punteggi e occupai l’angolo assegnatomi. In terra il borsone, in tasca la collanina di Maria.",
        "Il sabato sbagliai il perno al cavallo con maniglie, 0,2 di penalizzazione, ma il mulinello e il resto furono perfetti. Ottenni il massimo al volteggio, al corpo libero e agli anelli, però alle parallele un dietro front a piedi aperti mi costò un altro 0.2. Invece, alla sbarra ci fu un divario insanabile tra due giudici: 9,80 contro 7,00. La giuria mi obbligò a ripetere l’esercizio, lo chiusi con 9,90. Avevo superato gli obbligatori.",
        "La domenica andai diretto all’angolo, misi il borsone a terra e toccai la catenina di Maria.",
        "I paracalli non c’erano dentro le scarpine.",
        "Volteggio: 10.",
        "In testa la sequenza degli anelli.",
        "Corpo libero: 10.",
        "In testa la sequenza degli anelli.",
        "Mi chiamarono alle sbarre. Dov’erano i paracalli? Affondai i palmi nella magnesite.",
        "Granvolta di petto e di dorso, avvitamenti, granvolta su un solo braccio. 10.",
        "Dolore alle mani.",
        "In testa la sequenza degli anelli.",
        "Alle parallele tenni bene la sequenza e uscii col salto mortale indietro. 10.",
        "Dolore forte alle mani.",
        "In testa la sequenza degli anelli.",
        "Il numero 22 , gracchiò l’altoparlante.",
        "Svuotai il borsone, i paracalli non c’erano. Dovevo averli lasciati da qualche parte il Sabato.",
        "Alla postazione, la polvere bianca mi avvolse in una nuvola. La soffiai via.",
        "Regolai il respiro. Afferrai gli anelli.",
        "In testa la sequenza, nelle mani nessun dolore.",
        "Mi sollevavo senza sforzi, nessun attrito mi fermava. Avevo unito le posizioni dinamiche a quelle statiche perché aumentasse la difficoltà. Volteggiavo e terminavo immobile: slancio - rondine; slancio - rondine inversa; salto avanti - squadra. Le vene pulsavano in superficie e nel minuto che mantenni la croce pensai che dalla canottiera si vedesse il cuore battere.",
        "L’uscita avvitata fu perfetta.",
        "Affondai nel tappeto senza dover recuperare l’equilibrio. Spinsi sulle gambe, indurii le spalle, spostai il baricentro aiutandomi con le braccia.",
        "Riconquistata la posizione verticale, evidenziai la lordosi nel classico saluto: petto in fuori e braccia aperte. Saluto a destra, a sinistra, alla giuria.",
        "Un’ovazione scoppiò fragorosa, neanche la sentii.",
        "Le palette si sollevarono una a una: 10. Fu allora che mi tremarono le gambe.",
        "Dovevo chiamare Maria, dirle che non ero più solo il suo campione.",
        "Ero il Campione d’Italia."
    ],
    "timestamp": "2019-10-26T16:33:26Z",
    "title": "Il ginnasta. L'epilogo",
    "topic_id": 44997,
    "url": "https://www.writersdream.org/forum/forums/topic/44997-il-ginnasta-lepilogo/"
}