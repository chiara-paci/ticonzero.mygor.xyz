{
    "author": {
        "author_id": 33134,
        "checks": {
            "contest": 0,
            "flag": true,
            "narrativa": 1,
            "poesia": 0
        },
        "name": "immanuel",
        "url": "https://www.writersdream.org/forum/profile/33134-immanuel/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Ciao .",
                    "Questa sezione del tuo racconto mi sembra essere preparatoria ad una \"rivelazione\" sulla natura del luogo da dove proviene la ragazza, e introduce un discreto elemento di mistero intorno alla sua figura.",
                    "Il vecchio appare però identico a quello di Hemingway (e forse l'hai fatto apposta), ma a prescindere da ciò resta, forse, un po' troppo stereotipato.",
                    "I dialoghi in generale danno l'impressione di essere troppo macchinosi o lontani da una cifra di \"veridicità\" che (secondo me) più o meno ci vuole sempre. Tuttavia il materiale c'è, la storia si intravede in potenza, ma come lettore non punterei nulla sul vecchio e tutto sulla figura femminile.",
                    "In generale è scritto bene, e incuriosisce. Qui di seguito un paio di appunti, che spero ti aiutino e/o facciano piacere:",
                    "\"Di sera il vecchio tornò. Scostò la tenda e si sedette circospetto mentre adocchiava i buchi sui teli ricuciti, i pali rinforzati, e pure la rete da pesca riparata, ma non disse nulla\".",
                    "Forse un po' troppo condensato come incipit. Magari potresti provare con: \"Di sera il vecchio tornò. Scostò la tenda e si sedette circospetto, fissando in silenzio i buchi sui teli ricuciti, i pali rinforzati, (e) la rete da pesca riparata. \"",
                    "\"Se devo rimanere sotto il tetto di un nemico, voglio almeno che sia un tetto solido. – spiegò Vera insofferente, – Ho fatto il possibile con quello che avevo,\"",
                    "La punteggiatura è giusta? Perché c'è un punto se dopo il periodo continua? E perché se il periodo continua la seconda parte della battuta si apre con un maiuscolo?",
                    "\"Vera volle ribattere a tono, ma si trattenne\".",
                    "Secondo me l’uso del perfetto azzera qualsiasi tipo di phatos. Per il primo verbo userei l’imperfetto.",
                    "\"Ma il vecchio non sapeva nulla delle sue motivazioni, quindi che diritto aveva dirle cosa pensava\".",
                    "Non mi è molto chiaro, forse puoi aggiustare, almeno con un \"di\" prima di \"dirle\".",
                    "\"ma io l'ho conservato in borse a due strati di cuoio separati da un'intercapedine di paglia in modo che durasse abbastanza da raggiungere la prima oasi. –\"",
                    "Mentre la prima parte di questa battura mi stava iniziando a prendere (aveva cioè suscitato davvero la mia curiosità) questa seconda parte castra e rallenta. Peccato, sarà forse per l'\"intercapedine\"...",
                    "Ad ogni modo mi andrò a leggere le sezioni precedenti, il racconto mi incuriosisce.",
                    "p.s. La chiusa è secondo me molto bella."
                ]
            ],
            "timestamp": "2019-08-15T17:35:51Z",
            "title": "Dietro la Porta (parte 6)",
            "url": "https://www.writersdream.org/forum/forums/topic/41962-dietro-la-porta-parte-6//?do=findComment&comment=783450",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 26,
        "title": "Racconti a capitoli",
        "url": "https://www.writersdream.org/forum/forums/forum/26-racconti-a-capitoli/"
    },
    "num_chars": 6207,
    "num_commenti": 1,
    "num_posts": 3,
    "post_after": [
        {
            "post_id": 783575,
            "text": [
                "Ciao , grazie per aver letto e commentato l'incipit!",
                "Quello che conta per me è la miscela, in quanto dovrebbe restituire una \"giornata tipo\" del protagonista, in cui emergono diversi elementi che la compongono: territorio e gente, lavoro e annessi, casa e cose che fa lì, magari qualche pensiero \"svolazzino\" che fa e che in un romanzo più sperimentale sarebbe espresso con un flusso di coscienza, ecc ecc. In pratica non voglio per niente stupire, ma fornire delle tessere utili a costruire il puzzle che è il protagonista: una persona complessa, come più o meno ognuno di noi, composto da elementi diversi e nel caso eterogenei.",
                "Cosa ne dici?"
            ],
            "timestamp": "2019-08-17T07:41:19Z",
            "url": "https://www.writersdream.org/forum/forums/topic/44208-il-chiodo-incipit//?do=findComment&comment=783575"
        }
    ],
    "post_staff": [],
    "text": [
        "Salve a tutti. Questo è l'incipit del romanzo che ho da poco finito di scrivere. Mi farebbe piacere leggere cosa ne pensate e quali sono le vostre impressioni. Grazie a chi vorrà!",
        "Venendo dalla Cumana di Montesanto andai incontro, come sempre, ad uno sciame di gente impazzita che correva in tutte le direzioni. Molti erano operai che andavano a prendere il metrotreno per la periferia, dove da qualche anno s’era stabilita la Tecnofarma, un’enorme industria farmaceutica che dava lavoro a centinaia di persone e aveva reso l’aria nella zona irrespirabile per un raggio di almeno cinque chilometri.",
        "Alla Pignasecca vidi le solite scene. Un ragazzo sui vent’anni con un occhio mezzo spappolato aspettava di entrare al Pellegrini, perché a quell’ora (e saranno state le nove) il pronto soccorso era ancora chiuso. – Guagliò , un poco di pacienza –, gli ripeteva il custode dell’ospedale.",
        "Qualche metro più avanti il pescivendolo sistemava sui banconi le alici e i merluzzi, mentre due anziane signore discutevano se la perfetta frittura di pesce richiedesse olio di semi o d’oliva. Un polpo che era riuscito per miracolo a sguizzare via da una bacinella venne centrato in pieno da una Vespa 125, azzurra come il cielo. Una squadra di operai del Comune era impegnata a riparare in via Forno Vecchio una delle decine di telecamere di sicurezza sparse per il centro storico, quasi sicuramente fracassata da qualche ragazzino la sera prima.",
        "Cercando di non farmi investire attraversai Sant’Anna dei Lombardi, mentre dal chiodo tiravo già fuori le chiavi della saracinesca.",
        "Per chi non lo sapesse ho una piccola libreria a Cisterna dell’Olio, specializzata in letteratura erotica. In realtà vendo soprattutto riviste e fumetti a tema, come Lucifera , Jacula , Zora la vampira e naturalmente tutto Magnus. Ultimamente però non è che si lavori molto.",
        "La scorsa estate entrò in negozio un uomo sui quaranta, ben vestito, qualcosa di mezzo tra un avvocato e un impiegato di banca. Girò un po’ attorno, diede un’occhiata veloce alle cartoline d’epoca e si mise a sfogliare un’edizione illustrata delle Undicimila verghe di Apollinaire, un libro terribile, ma orribilmente geniale. Mi chiese se avessi qualcosa di fuori di testa, sul tipo di Lovecraft. Gli indicai lo scaffale dei racconti horror, che lui iniziò minuziosamente ad analizzare. Dopo circa mezz’ora tornò con un numero di una rivista underground, in cui c’era effettivamente un racconto erotico ambientato in una dimensione che seguiva le leggi di una geometria non euclidea.",
        "Tirò fuori le quattro o cinquemila che mi doveva e biascicando un «’héhérci!» se ne andò ondeggiando come un ladro contento del proprio bottino.",
        "Per tutto il pomeriggio ebbi ripetute visioni di insani amplessi tra corpi che si scompongono e ricompongono tra loro, come nei quadri di Dalì o in Jeeg Robot d’Acciaio.",
        "Tornato a casa mi misi subito all’opera. Mi sfilai di dosso il chiodo, le scarpe e il maglione a colore unico, mentre sullo schermo del televisore scorrevano già i titoli di testa, con quella grossa esplosione di mortaio e la nuvola di fumo da cui sbuca la scritta: “diretto da Sam Peckinpah”. La Croce di ferro , che film! James Coburn, Maximillian Schell, David Warner e un po’ di sana, drammatica ultraviolenza, malcichi !",
        "Per l’occasione mi concessi un dosaggio extra di quarx, che corressi con un paio di gocce di una miscela che avevo preso qualche giorno prima da Gigi.",
        "– Queste ragazzine, queste checche isteriche, mi raccontano di come fa male quando lo prendono, che curva fa quando sta dentro, cose da pazzi! –.",
        "Mi aveva beccato mentre uscivo dall’orinatoio. Per questo motivo il più delle volte pregavo che non mi vedesse... Gigi era di cuore buono, non lo nego, ma era anche un produttore seriale di cosiddette grezze, figure di merda la cui onta persiste nel tempo e nello spirito.",
        "Mi strinse calorosamente la mano, fissandomi per un paio di secondi con quegli occhi lessi che aveva. Beveva dell’Aglianico frizzante di infima qualità, e un paio di gocce gli colavano dai lati della bocca. Sudava, come sempre in qualsiasi stagione, ed emanava un olezzo di muffa, simile a quello che trapela da una stanza chiusa troppo a lungo.",
        "– Carissimo! Come stai? –, ma non attendeva una risposta, – te l’ho detto che pure io so parlare il tedesco, eh? Ich habe einen großen Schwanz ... –, e tirò con forza dalla Marlboro di contrabbando, – eheh... capito? –. Solo per riflesso riuscii a scansarmi una gomitata nei fianchi.",
        "– Giggì –, gli bisbigliai all’orecchio, – ho sentito che la miscela fa fare dei bei viaggi, sono cuorioso –. Gli passai un cinquantamila, evitando di dilungarmi inutilmente.",
        "– Eh, ma a me mi fa pure fumare di più. Questo è il terzo pacchetto oggi –, mi confessò scuotendo la testa.",
        "– Che vuoi fare! Il tabagista è il tossico della sigaretta –, mi venne spontaneo di dire.",
        "Mi lanciò un’occhiata quasi di traverso, come se stesse riflettendo, e poi ammise: – Bella questa frase! –, e lasciò partire qualcosa che iniziò come un rutto e finì come un fischio, – da dove l’hai presa? –.",
        "– La dicesti tu, una volta, un po’ di tempo fa –. Lo ringraziai e nel congedarmi gli diedi una pacca sulla spalla.",
        "Non avevo granché voglia di dormire, perciò mi misi a guardare qualche video sul Jolly Hotel. Ci pensavo spesso dal quindicesimo anniversario.",
        "Quando ne ebbi abbastanza andai al bagno per lavarmi i denti. Fissandomi allo specchio seguivo con grande attenzione il costante aumento del volume delle mie pupille, dapprima minuscole e poi sempre più grandi.",
        "Sulla fronte e attorno agli occhi si facevano avanti le prime rughe, a cui ad una attenta osservazione si aggiungevano almeno una decina di capelli bianchi. Non mi piaceva l’idea di invecchiare. Non per la cosa in sé, che comunque non si può evitare, ma per l’avvicinarsi di una scadenza. Ero consumabile preferibilmente entro un certo limite di tempo, proprio come qualsiasi altro. E proprio come la maggior parte dei miei simili mi trovavo anche io, come un idiota, incorniciato in uno specchio, senza aver idea di come uscirne.",
        "– Fornarina! –, dissi allora all’altro me stesso, come in una tragedia di serie B, – che gran zoccola che eri! Quasi ti strozzavi quando... –, e non seppi bene se ridere o piangere."
    ],
    "timestamp": "2019-08-15T18:01:44Z",
    "title": "Il chiodo - incipit",
    "topic_id": 44208,
    "url": "https://www.writersdream.org/forum/forums/topic/44208-il-chiodo-incipit/"
}