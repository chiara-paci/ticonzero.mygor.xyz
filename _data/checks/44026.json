{
    "author": {
        "author_id": 16173,
        "name": "Domenico Santoro",
        "url": "https://www.writersdream.org/forum/profile/16173-domenico-santoro/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Secondo me, \"dava l'impressione\"",
                    "Secondo me, va un spazio dopo il trattino. - Metti gi\u00f9 il telo, la sabbia scotta! -",
                    "Almeno, nei libri io vedo sempre cos\u00ec :-)",
                    "Ciao",
                    "secondo me la morale del racconto \u00e8 che le spiagge sono affollate, accaldate e tendono a tirare fuori il peggio di noi... questo lo scrivo pi\u00f9 per scherzare. Passando al resto:",
                    "Trama: Molto semplice e lineare. Secondo me, la dovresti sviluppare maggiormente, con pi\u00f9 episodi che ci raccontino la crescente frustrazione della protagonista nei confronti del marito. Inoltre, come gi\u00e0 detto nel commento di sopra, \u00e8 tutto troppo rapido. Uno non ha la sensazione che la protagonista si guadagni il suo lieto fine. Secondo me nella narrativa (come nella vita, del resto) uno il lieto fine se lo deve guadagnare. Questo favorisce maggiormente il processo di identificazione del lettore, perch\u00e9 possiamo confrontare le nostre complesse vicende personali con quelle, si spera altrettanto complesse, dei protagonisti.",
                    "Personaggi: Mi spiace un po' per il marito, ti confesso, descritto proprio come una larva d'uomo. Forse dovresti attriburgli anche qualche caratteristica positiva, per bilanciare un po' il racconto e creare personaggi pi\u00f9 sfaccettati.",
                    "Stile: non mi dispiace lo stile, la storia \u00e8 abbastanza scorrevole. Ti ho segnalato di sopra un paio di refusi.",
                    "Originalit\u00e0: come segnalato di sopra, mi piace l'ambientazione in spiaggia. Hai reso molto bene cosa vuol dire stare in una spiaggia affollata in piena estate... La storia, in s\u00e9, \u00e8 molto semplice. Questo non \u00e8 necessariamente un male, ma, come ti dicevo, per me va approfondita.",
                    "Grammatica e sintassi: nulla da dire.",
                    "Giudizio finale: secondo me la storia \u00e8 troppo breve per essere giudicabile. Ti consiglio di lavorarci un po' sopra. Vedrai che, aggiungendo episodi, riuscirai anche a creare personaggi con un'anima pi\u00f9 profonda.",
                    "Questa \u00e8 solo la mia opinione... spero che ti sia in parte utile.",
                    "Buona lettura e buona scrittura."
                ]
            ],
            "timestamp": "2019-07-27T06:48:24Z",
            "title": "Il giorno in cui scordai il telo da spiaggia",
            "url": "https://www.writersdream.org/forum/forums/topic/43970-il-giorno-in-cui-scordai-il-telo-da-spiaggia//?do=findComment&comment=780417",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 27,
        "title": "Racconti",
        "url": "https://www.writersdream.org/forum/forums/forum/27-racconti/"
    },
    "num_chars": 7882,
    "num_commenti": 1,
    "num_posts": 9,
    "text": [
        "Sapete quelli un po\u2019 soli, che dormono abbracciati al cuscino? Io non sono mai stato uno di loro, anche se non ho mai avuto un\u2019altra persona.",
        "La verit\u00e0 \u00e8 che non tutti abbiamo necessariamente bisogno di un\u2019altra persona nella vita. Alcuni si sentono appagati dal normale tran tran \u2014 il lavoro, gli hobby, le letture \u2014 e io ho sempre pensato di essere uno di loro.",
        "Salgo le scale dal mio condominio. La mia padrona di casa mi apre la porta. Insisto per portarle l\u2019affitto in contanti. Non ho mai imparato ad usare l\u2019home banking; per qualche motivo, non mi fido, anche se uso internet per tutto.",
        "Lei sorride, \u00e8 in vestaglia. Ha i capelli neri lunghi, le occhiaie, i lineamenti marcati. In questo momento non dev\u2019essere al massimo della sua forma.",
        "\u00abMaestro, entri\u00bb.",
        "\u00abNon mi chiami cos\u00ec\u00bb.",
        "Compongo musica. Ho fatto isolare acusticamente l\u2019appartamento che occupo al piano di sotto. Le ho messo per iscritto che far\u00f2 rimuovere i pannelli di sughero, quando andr\u00f2 via. Sempre che al nuovo inquilino non piaccia la situazione.",
        "Mi offre un t\u00e8. Le allungo la busta sul tavolo della cucina. Non \u00e8 particolarmente ordinata. Credo faccia la cameriera. Ha una figlioletta. Non penso ci sia un compagno o un marito, ma tendo a farmi gli affari miei. So queste informazioni solo perch\u00e9 ci incontriamo una volta al mese per l\u2019affitto.",
        "Sorseggio dalla tazza. Lei mi guarda. Non penso mi voglia troppo attorno, ma \u00e8 educata. Credo che il mio affitto sia una grossa parte del suo reddito. Ci tiene ad andare d\u2019accordo con me.",
        "\u00abOttimo\u00bb dico, riferendomi al t\u00e8.",
        "Lei sorride. Scambiamo ancora qualche convenevole prima che sia consono lasciarci.",
        "Fischietto un motivetto salendo le scale. Non so da dove provengano, non ho mai capito. Credo dalla mente di Dio. Penso verr\u00e0 buono per il film per cui sto componendo.",
        "Lavoro per quattro ore filate, immerso nel silenzio dell\u2019appartamento e nella mia musica.",
        "Sorseggi\u00f2 un t\u00e8 di fronte al giradischi. Ascolto Eric Clapton. Ogni giorno mi arriva qualche vinile col corriere. Ne compro troppi. Inoltre, non vado mai al negozio. Dovrei uscire di pi\u00f9 di casa, me ne rendo conto.",
        "Avverto un brivido al livello del cuore. Apro la finestra. Entra qualche rivolo d\u2019aria e del rumore di strada. Mi siedo di nuovo sul divano. Sento il vento sul volto. Per un attimo, ho la sensazione di non essere solo. Forse sono le voci della strada.",
        "Ho l\u2019abitudine di fare la doccia la sera. Non ho mai dormito molto. Lavarmi di sera mi rilassa. Passo il sapone sui capelli. Sento qualcosa, come un massaggio. \u00c8 la pressione dell\u2019acqua che \u00e8 cambiata d\u2019improvviso? Forse dovrei parlarne con la padrona di casa. Magari il prossimo mese.",
        "Quando torno in salotto, mi accorgo che il disco di Clapton \u00e8 fuori dalla custodia. Strano, di solito li ripongo subito dopo averli ascoltati. Sono molto ordinato.",
        "Mi infilo sotto le coperte. Comincio a rigirarmi. Spero di assopirmi per qualche ora prima dell\u2019alba.",
        "Il giorno dopo, mi sento irrequieto, e non \u00e8 soltanto per il sonno perso. Avverto che manca qualcosa nell\u2019appartamento. Sono sicuro che non sia entrato nessuno di notte, perch\u00e9 ho attivato l\u2019allarme. Scorro le pareti piene di dischi\u2026 sono troppi perch\u00e9 possa sapere se ne \u00e8 assente qualcuno.",
        "Guardo in cucina, fra le stoviglie. Sento che manca qualcosa.",
        "Busso lungo le pareti di sughero\u2026 come se possa essere l\u00ec dietro. Le ascolto. Non c\u2019\u00e8 niente; soltanto il soffice rumore del nulla.",
        "In strada. Rumori di gente. Sento soprattuto rumori. A volte avverto qualcosa, il frammento di una melodia, ma \u00e8 soltanto la mia immaginazione che si impasta col colore indistinto del vociare.",
        "Vado al negozio di dischi. Ne compro parecchi. Mi sento in colpa nei confronti del commerciante. Mi rimprovera silenziosamente, con gli occhi, perch\u00e9 non vado pi\u00f9 da lui. Un tempo, prima che cominciassi progressivamente a isolarmi, ero uno dei suoi migliori clienti.",
        "Gli chiedo di mandarmi qualche altro disco a casa. Pago al momento, in contanti, come mia abitudine.",
        "Di solito vado a un bar dove sono gentili con me e non si fanno troppo gli affari miei. Le persone diventano curiose, quando scoprono che sono un compositore. Sembra che questo lavoro le affascini. Io sono attratto soltanto dalle loro voci.",
        "Bevo un t\u00e8. Non prendo mai caff\u00e8, tende a mettermi malinconia, anche se una volta mi hanno detto che teina e caffeina sono praticamente la stessa cosa. Mi ritrovo sull\u2019orlo delle lacrime. Ho capito quello che mi manca. Non \u00e8 una cosa. \u00c8 una persona. Qualcuna che non conosco, ma che mi manca. Chi \u00e8? Non capisco.",
        "Quella sera telefono a mia madre. A casa va tutto bene. Ho visto i miei genitori da pochi giorni.",
        "Mio fratello \u00e8 in viaggio d\u2019affari. So che ha problemi con la moglie. Scrivo qualcosa di molto formale. Non saprei come dargli consigli. Non sono mai stato sposato.",
        "Non conosco molti altri, a parte le persone che frequento per il lavoro, ma non sono certo loro a mancarmi. Telefono a un paio di amici del conservatorio. Stanno tutti bene. Sento dalla loro voce che sono un po\u2019 invidiosi della mia carriera, ma non so che farci. Non lo faccio apposta.",
        "Forse non ho bisogno di fare la doccia una volta al giorno, visto che non vedo mai nessuno, ma \u00e8 un\u2019abitudine. Di nuovo quella sensazione, mentre sono sotto l\u2019acqua. Come se un\u2019altra persona sia l\u00ec con me.",
        "Mi alzo alle due di notte, dopo aver dormito un\u2019ora o due. Ricominci\u00f2 a setacciare l\u2019appartamento. Mi sento\u2026 arrabbiato. Strano, di solito sono cos\u00ec calmo.",
        "Guardo la parete di sughero.",
        "Il cucina ho un set di coltelli professionali. Mi piace cucinare, anche se lo faccio solo per me stesso. Prendo quello pi\u00f9 grande.",
        "Accoltello il sughero. Ne faccio una strage nel resto della notte, fino a quando non emerge una parete e, nell\u2019interstizio fra il sughero ed essa, quello che cercavo. Un rettangolo di plastica trasparente. Una musicassetta senza copertina.",
        "La infilo nell'hi-fi. Mi siedo. Comincio ad ascoltare.",
        "Una donna sta leggendo \u201cFiesta\u201d, di Ernest Hemingway. Lo conosco. \u00c8 un buon libro. La ascolto fino all\u2019alba.",
        "Il giorno dopo, busso di nuovo alla mia padrona di casa, anche se mancano quasi quattro settimane al prossimo affitto. Mi chiedo, una volta di pi\u00f9, perch\u00e9 non mi decida a pagare con un bonifico.",
        "Lei mi apre. Credo stia per uscire per andare al lavoro. Sta infilando un orecchino, un cerchio dorato.",
        "\u00abHo trovato questa nell\u2019appartamento\u2026\u00bb le spiego.",
        "Lei prende la cassetta in mano. Sorride.",
        "\u00abEntri\u00bb.",
        "Ci sediamo al tavolo della cucina.",
        "\u00abLe faccio il t\u00e8\u00bb.",
        "\u00abStava uscendo\u00bb.",
        "\u00abNon si preoccupi\u00bb.",
        "Porta la teiera sul tavolo. Si siede. Si rigira nella mano il rettangolo di plastica.",
        "\u00abGli ultimi tempi mia nonna non poteva pi\u00f9 vedere. Io stavo con lei fin quando era possibile, poi per\u00f2 ho dovuto cominciare a lavorare. Perci\u00f2 le registravo queste cassette, per farle compagnia mentre ero via. Pensavo fossero sparite tutte. Posso tenerla?\u00bb",
        "\u00ab\u00c8 sua\u00bb.",
        "\u00ab\u00c8 un ricordo. Grazie\u00bb.",
        "Sua figlia emerge dalla stanza. Ha in mano un cellulare, sta giocando o altro. Non ci guarda e si stende sul divano.",
        "Il giorno dopo, chiamo il tecnico per far rifare la parete. Non mi chiede spiegazioni su quanto sia successo. \u00c8 un professionista. Io mi prendo la mattinata libera. Leggo un altro libro di Hemingway. Mi piace la sua prosa. La sua asciuttezza mi ispira. Mi riprometto di togliere qualche nota.",
        "La notte dormo bene. Non avverto pi\u00f9 niente. Mi sento come prima, appagato. Anzi, adesso riesco anche a dormire per otto ore filate.",
        "Passo un bel mese, dormo bene. \u00c8 tempo di portare di nuovo l\u2019affitto. Quando vado in banca, mi faccio dare la chiavetta per fare le operazioni su internet.",
        "\u00abPensavo\u2026\u00bb dico alla mia padrona di casa, quando siamo al tavolo della cucina \u00abche potrebbe darmi il codice del suo conto corrente\u00bb.",
        "\u00abPreferisce il bonifico?\u00bb chiede lei. Non sembra delusa. Probabilmente, per lei, questi t\u00e8 sono un peso.",
        "\u00abPensavo fosse pi\u00f9 comodo anche per lei\u00bb.",
        "\u00abPer me \u00e8 lo stesso\u00bb mi dice.",
        "Mi guarda. Continua a parlare. Nella sua voce, in un momento, avverto l\u2019altra persona."
    ],
    "timestamp": "2019-07-27T06:52:49Z",
    "title": "L'altra persona",
    "topic_id": 44026,
    "url": "https://www.writersdream.org/forum/forums/topic/44026-laltra-persona/"
}