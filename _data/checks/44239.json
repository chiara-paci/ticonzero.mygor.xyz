{
    "author": {
        "author_id": 5299,
        "checks": {
            "contest": 1,
            "flag": true,
            "narrativa": 0,
            "poesia": 0
        },
        "name": "Marf",
        "url": "https://www.writersdream.org/forum/profile/5299-marf/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    ",",
                    "mi piace molto la maniera in cui hai posto il punto di vista dentro la testa della protagonista, al cui interno i pensieri sembrano rimbalzare di continuo senza tregua. In effetti, si ha la sensazione di essere chiusi in una gabbia mentale dalla quale non si riesce ad uscire: può essere una possibilità espressiva, ma se il testo fosse più lungo potrebbe diventare pesante.",
                    "Ti segnalo le poche cose che ho notato:",
                    "non so se con \"lunghissimo\" intendevi riferirti alla durata del sorriso: ma quella scarpa che cade subito dopo sembra interrompere la continuità dell'atto. Per evitarlo, metterei \"mentre lasci cadere eccetera\". Se invece intendi riferirti all'ampiezza del sorriso (come è stata la mia prima impressione) mi sembrerebbe più chiaro \"larghissimo\"",
                    "credo che sia un errore di battitura: direi \"altroché, se sa scrivere\" o \"altroché, sa scrivere\"",
                    "La frase che ho evidenziato non mi è chiara, o meglio: capisco che vuol dire che non vuole tenerlo sulla corda come aveva intenzione di fare, ma letteralmente con il termine \"tempesta\" io mi immagino una sfuriata, un rimprovero, che mi sembrerebbe in contrasto con tutta la situazione, oltre che ingiustificato.",
                    "\"Riponi\" è un termine che fa pensare a qualcosa che si mette a posto perché non serve più: cercherei un altro vocabolo in questo caso.",
                    "Vedo che fa parte del tuo stile usare molto il polisindeto, con tutte le frasi sullo stesso piano separate dalle virgole. Qui però ne conto undici... Spezzerei con un punto o un punto e virgola, per separare almeno la corsa al telefonino dalla lettura del messaggio e le sue conseguenze.",
                    "Per quel che riguarda i personaggi, la protagonista mi dà l'impressione di soffrire un po' di bisogno di controllo: nel battibecco con la propria coscienza, sembra quasi disposta a correre il rischio di perdere Luca pur di non perdere il controllo sulla situazione. È un tratto caratteriale che si sposa piuttosto bene con quel continuo rimuginare i propri pensieri di cui ho accennato all'inizio.",
                    "Complessivamente, l'ho trovato interessante e piuttosto piacevole da leggere.",
                    "Grazie per la lettura, e buona serata"
                ]
            ],
            "timestamp": "2019-08-18T21:17:18Z",
            "title": "Stanotte scrivi per me",
            "url": "https://www.writersdream.org/forum/forums/topic/44230-stanotte-scrivi-per-me//?do=findComment&comment=783831",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 145,
        "title": "Contest aperti",
        "url": "https://www.writersdream.org/forum/forums/forum/145-contest-aperti/"
    },
    "num_chars": 7931,
    "num_commenti": 1,
    "num_posts": 22,
    "post_after": [
        {
            "post_id": 783960,
            "text": [
                ", , , Grazie per il passaggio, per i commenti, e per gli apprezzamenti.",
                "I posti abbandonati hanno sempre un misto di fascino e paura, forse per il contrasto tra la maniera in cui sono costruiti, cioè per ospitare la vita delle persone, e il fatto di essere vuoti: e così ti viene istintivo immaginarti qualcuno che li abita, o che impedisce agli altri di farlo. Al buio e al freddo, poi, prevale la paura... Io sarei stato molto più melodrammatico del protagonista, al sentirmi la porta che faceva resistenza.",
                "Sì, o forse meglio addirittura cambiare la frase: \"..una debole speranza che non fosse un vicolo cieco come si erano rivelati gli altri\".",
                "il bello è che è una cosa che avevo notato anch'io, ma alla fine ho deciso di lasciar perdere perché non trovavo una correzione semplice. Adesso che me lo segnali, ecco che me ne viene in mente subito una...",
                "La frase era nata con un \"chiuso la strada per il rientro\", ma in effetti cambiando l'oggetto avrei dovuto cambiare il verbo.",
                "In realtà, sono stato indeciso se cancellarlo o meno, perché non è molto preciso: Pompei è vittima di una catastrofe, la valle la immagino, molto prosaicamente, abbandonata dagli occupanti per cercare in città una vita meno dura.",
                "Sono contento che si colgano questi aspetti, temevo molto che il senso del sogno e del cambiamento indotto dalla poesia potessero essere poco chiari.",
                "Buona riflessione: in effetti, un eccesso di spiegone, che definisca con precisione le motivazioni del protagonista, potrebbe costringere la lettura nei binari prestabiliti, ostacolando la nascita di un proprio modo personale di sentire il racconto. Visto che io, di solito, eccedo proprio nell'ingabbiare la descrizione perché nulla sia errato, ci mediterò sopra sicuramente.",
                "Buona serata, e alla prossima lettura."
            ],
            "timestamp": "2019-08-19T20:52:09Z",
            "url": "https://www.writersdream.org/forum/forums/topic/44239-fdi-2019-3-la-casa-del-matto//?do=findComment&comment=783960"
        },
        {
            "post_id": 784070,
            "text": [
                ",",
                "e , grazie per la visita e il commento.",
                "Hmmm... facciamo che ci penso su anch'io. Comunque la tua soluzione taglierebbe la testa al toro.",
                "La coperta è corta... una volta la tiri dalla parte, l'altra dall'altra. Magari con il prossimo trovo l'equilibrio...",
                "Hai ragione, è un errore che non avevo notato: probabilmente, una correzione in automatico per non ripetere due volte lui. Potrei anche cambiarlo in \"La porta gli si chiuse dietro. Lui si voltò per affrontare il suo antagonista: nessuno.\"",
                "Non è un problema, anzi! Più si moltiplicano le osservazioni e i punti di vista, più si ampliano le prospettive. Il WD è speciale soprattutto per questo.",
                "Ogni tanto mi è capitato di avere dei sogni ispiratori e rivelatori: un'esperienza rara ma che mi ha sempre colpito. Qui ho pensato alle formiche come esempio di solidarietà collettiva, poi le ho paragonate alle file di alpinisti di qualche foto che ricordavo, e ho immaginato di guardarle meglio e di scoprirle uomini: così mi è nata l'idea del sogno. Sicuramente meglio della riflessione filosofica che progettavo di fargli fare...",
                "Buona serata a tutti!"
            ],
            "timestamp": "2019-08-20T19:45:19Z",
            "url": "https://www.writersdream.org/forum/forums/topic/44239-fdi-2019-3-la-casa-del-matto//?do=findComment&comment=784070"
        },
        {
            "post_id": 784348,
            "text": [
                ", , grazie del commento.",
                "Avrei voluto accennare al fatto che il misterioso Albert desiderava, vanamente, di farsi emulare nel suo ritorno alla montagna: per questo, anche se lo scopo dei due è in realtà diverso, si adatta bene a entrambi. Avrei voluto, appunto... Gli 8000 sono dei severi maestri...",
                "Penso che sia legato al fatto che tutto il racconto (escluso il sogno) è un po' così, ma dopo il sogno si sente in modo particolare. Forse sostituendo l'ultima frase con un discorso diretto:",
                "Quando fosse tornato, la primavera successiva, lo avrebbe condiviso coi suoi nuovi compagni. «A primavera, Albert, quando tornerò, avrò compagni a cui presentarti» si potrebbe rompere quest'impressione.",
                "Grazie per le vostre impressioni, e buona serata."
            ],
            "timestamp": "2019-08-22T19:12:55Z",
            "url": "https://www.writersdream.org/forum/forums/topic/44239-fdi-2019-3-la-casa-del-matto//?do=findComment&comment=784348"
        },
        {
            "post_id": 784587,
            "text": [
                ", e , grazie per la visita e il commento.",
                "Perché piove ed è buio: vede poco con la torcia da fronte, tanto che all'inizio percepisce solo un generico muro, per cui teme che sia rimasto solo un rudere. Poi, man mano che nota i particolari (finestre chiuse e solide, eccetera) capisce che la costruzione è ancora solida.",
                "Sì. Ma gli ho fatto dire \"saremo\" per far intendere che considera \"noi\" i morti, i viventi e i futuri. Essendo il personaggio di un sogno, gli ho concesso un po' di licenza espressiva",
                "Il sogno gli fa capire che da solo può lasciare una piccola traccia tutta sua, ma insieme ad altri può partecipare a qualcosa di più grande e di più duraturo. Un progetto collettivo non solo può sopravvivere al proprio ideatore, ma può assumere dimensioni e importanza maggiori.",
                "La frase andrebbe rivista, lo so: il significato è che tutti i sentieri che erano tracciati sulla mappa si erano rivelati vicoli ciechi: questo è \"nuovo\", e lui spera che non lo sia.",
                "Con \"asimmetrici\" intendo due cardini non uguali tra loro: i loro assi sono logicamente allineati, ma lungo una linea inclinata rispetto alla verticale. Questo comporta che il cardine inferiore sia portato discosto dal muro, usando una zanca piuttosto lunga.",
                "Ho visto questa cosa visitando un palazzo che ha ancora delle vecchie porte del '700, e con questo sistema il peso tende a far richiudere la porta, o, se la apri oltre i 90°, a farla poggiare contro il muro tenendola aperta.",
                "Per quanto riguarda lo \"sfregò\",intendevo contro la polvere e la sporcizia che si erano accumulati sulla soglia nel corso degli anni.",
                "Sì, intendevo dire che il tetto non perdeva, e non pioveva dentro.",
                "Questo, in effetti, è un po' un mio vizio, ho fatto lo stesso anche con il racconto precedente...",
                "Scrivendolo dal punto di vista del protagonista, in solitaria, mi suona sempre un po' forzato fargli pronunciare il proprio nome. L'avevo anche scelto - Arturo Farelli - , ma poi ho fatto fatica a trovare un punto naturale in cui inserirlo. Forse avrei potuto farlo prima di \"stimato professionista\" della frase dopo.",
                "Con vie intendevo \"strade, percorsi\". Chiaro che per una via cittadina non ha senso.",
                "L'idea è la seconda. in effetti, avrei potuto metterci semplicemente \"quel nuovo giorno di pioggia\", o ancora meglio, \"quando il ritorno della pioggia lo costrinse eccetera\".",
                "Durante, come suggerito da , forse è la soluzione migliore.",
                "Grazie di nuovo a tutti e tre!"
            ],
            "timestamp": "2019-08-24T21:24:18Z",
            "url": "https://www.writersdream.org/forum/forums/topic/44239-fdi-2019-3-la-casa-del-matto//?do=findComment&comment=784587"
        },
        {
            "post_id": 785695,
            "text": [
                ", grazie del passaggio e dell'apprezzamento.",
                "Le frasi che mi hai evidenziato, che sono quelle che hanno indicato un po' tutti, sono un ulteriore esempio della difficoltà che ho nel rileggere un mio testo come se fosse \"nuovo\".",
                "Altrimenti, avrei dovuto capire da solo che non era chiaro, per esempio che lui non vede la baita abbastanza chiaramente da capire in che stato sia.",
                "Sto cercando un sistema per superare questa difficoltà: proverò a spulciare il forum per vedere se ci sia già una discussione al riguardo.",
                "Per il resto, grazie ancora per la \"fiducia\" che dai al brano, e a rileggerci."
            ],
            "timestamp": "2019-09-01T07:32:40Z",
            "url": "https://www.writersdream.org/forum/forums/topic/44239-fdi-2019-3-la-casa-del-matto//?do=findComment&comment=785695"
        },
        {
            "post_id": 786082,
            "text": [
                "Ciao , e grazie per l'apprezzamento.",
                "Il nome in realtà glielo avevo anche trovato, perché ricordavo che anche nel racconto precedente avevo un protagonista innominato, ma alla fine non ho trovato un punto naturale in cui inserirlo. È da solo, e non deve rapportarsi con nessuno: e i nomi servono quando dobbiamo indicarci gli uni agli altri. L'unica sarebbe stata infilarlo quando pensava se era matto quanto il compilatore del diario:",
                "ma non so quanto sarebbe stato bene..."
            ],
            "timestamp": "2019-09-02T20:28:28Z",
            "url": "https://www.writersdream.org/forum/forums/topic/44239-fdi-2019-3-la-casa-del-matto//?do=findComment&comment=786082"
        },
        {
            "post_id": 786095,
            "text": [
                "Ah, visto che la questione pare interessare, ho trovato una discussione di falegnameria in cui ci sono delle foto di una porta incardinata col principio che intendevo io:",
                "http://www.legnofilia.it/viewtopic.php?p=111524",
                "L'asse dei cardini della porta, quando ruota, risulta inclinato, e quindi il baricentro si alza: il peso spinge a riportarlo in basso, e quindi in posizione chiusa o (se supero i 90° gradi di apertura) spalancata. L'idea è che il protagonista, sentendo il peso della porta che resiste al suo tentativo di aprirla, pensi a qualcuno che la spinga dall'interno."
            ],
            "timestamp": "2019-09-02T20:55:46Z",
            "url": "https://www.writersdream.org/forum/forums/topic/44239-fdi-2019-3-la-casa-del-matto//?do=findComment&comment=786095"
        }
    ],
    "post_staff": [],
    "text": [
        "Pioggia. Freddo. Buio. Il suo corpo pretendeva riposo, e non potergli far comprendere che fermarsi ora voleva dire lasciarci le penne lo irritava.",
        "La traccia che stava seguendo non era indicata nella cartina militare vecchia di ottant’anni su cui si basava, e questo gli dava una debole speranza: tutti i sentieri che lo erano si erano trasformati in vicoli ciechi. Il torrentello gonfiato dall’acquazzone gli aveva chiuso ogni possibilità di rientro, e tentare di aggirare gli ostacoli inerpicandosi sui pendii selvaggi e boscosi della montagna, con le gambe esauste e la sola luce della torcia da fronte, sarebbe stata una scorciatoia per la morte.",
        "Un muro. No, una casa, sommersa dalla vegetazione. Ormai sarebbe stata ridotta a un rudere, ma magari poteva dargli un minimo di riparo.",
        "Cercò un varco per guardare all’interno, ma le ante della finestra erano chiuse, e solide, nonostante i decenni passati da quando gli ultimi abitanti, e quindi anche il padrone di quella baita, avevano lasciato la valle. Tentò di spingere la porta, che sfregò, e poi oppose una resistenza viva, come se qualcuno stesse spingendo dall’interno.",
        "Ebbe in brivido di paura, che fu però sommerso subito da una rabbia disperata. Tese tutti i suoi muscoli per affermare il suo diritto a vivere, ed entrò come una furia. La porta si chiuse dietro di lui, e si voltò per affrontare il suo antagonista.",
        "Nessuno. Passò qualche istante di terrore, prima che la luce, e il suo sguardo, cadessero sui cardini della porta. Storti e asimmetrici, ma non per caso: era un vecchio sistema per costruire una porta che si chiudesse sotto il proprio peso.",
        "La lama di luce frugò lo spazio. La casa non faceva acqua: le finestre, anche quelle sugli altri lati, erano ancora ben serrate. Tutto sembrava solido, costruito in maniera massiccia per durare. La temperatura dentro era sopportabile, del resto era stato bel tempo fino a quella mattina, e il giacchino e i pantaloni impermeabili lo avevano protetto bene: se la sarebbe cavata. Se li tolse, e andò a controllare se la panca fosse abbastanza larga e solida per dormirci sopra.",
        "Tre giorni dopo, aveva già trasferito il campo base alla “Casa del Matto”, come l’aveva ribattezzata. Una definizione perfetta, a quanto pareva, per l’antico proprietario… e forse, pensò, anche per il provvisorio occupante.",
        "Già quel diario trovato in una specie di zuppiera di vetro con coperchio gli aveva suggerito un’idea di bizzarria: e la lettura l’aveva confermata in pieno. La dedica allo sconosciuto “che troverà i miei pensieri racchiusi in quest’urna” scritta sul frontespizio, la lunga spiegazione di come (ma non del perché) Albert, il misterioso autore, si fosse insediato nella valle da cui tutti stavano fuggendo, risalendola “come un salmone risale la corrente, per fecondare una nuova vita sacrificando la propria”; pensieri divaganti senza capo né coda, racconti iniziati e mai finiti, poesie… Il preciso ritratto di un uomo che si era perso nel labirinto dei propri pensieri, ed era venuto fin lassù a cercarne l’uscita.",
        "E di lui, che stava leggendo, che si poteva dire? Uno stimato professionista, alla cui vita solidamente organizzata la morte inaspettata di un amico aveva fatto l’effetto che fa a un maglione di lana un filo tirato con forza: lentamente, inesorabilmente, si era smagliata. E fin lì, nulla da dire: ma poi, l’idea di salvare l’edificio scricchiolante della propria esistenza trasferendo l’occupante…",
        "Aveva sempre avuto la passione di ricostruire i percorsi antichi: andava in vacanza nei pressi di vie e città abbandonate, o ferrovie mai terminate, e alla fine delle ferie controllava su internet se quello che aveva dedotto era vero. La valle abbandonata l’aveva stregato, quando si era preso quell’anno sabbatico, o forse due, tanto poteva permetterselo, per cercare di ritrovare un senso a quel che era e che faceva.",
        "La memoria degli antichi sentieri era andata perduta: e la vecchia cartina militare non poteva conoscere ciò che era accaduto dopo la sua stampa. Che occasione, per lui, di mettere a frutto le proprie capacità ed esperienza, e mappare tutti i percorsi residui, riaprirli dove possibile, piazzare dei segnavia; e sognare che un giorno, grazie alla sua opera, gli uomini sarebbero ritornati a vagare in quella modesta Pompei di montagna.",
        "La nuova postazione era decisamente più avanzata e comoda per le nuove esplorazioni: il sentiero che lo aveva portato fin lì proseguiva, e forse era il solo che permetteva di raggiungere il prossimo dei settori in cui aveva diviso, arbitrariamente ma non troppo, la valle da esplorare. Il torrentello che l’aveva isolato quel giorno di tempesta non lo preoccupava: col sereno, aveva trovato un modo di aprirsi un percorso sicuro che lo superava anche in caso di pioggia.",
        "No, a preoccuparlo veramente era un’altra cosa che quella serata gli aveva rivelato: che, per quanto allenato bene, il suo corpo di cinquantacinquenne non poteva più affrontare certi sforzi. La cattiva stagione non era distante: a quel punto, avrebbe dovuto interrompere la sua ricerca. E allora, cosa avrebbe fatto?",
        "Cercava di distrarsi tenendosi occupato: trascriveva giornalmente i propri progressi, controllava che i pannellini solari tenessero alta la carica delle batterie dei vari dispositivi che impiegava allo scopo, e se avanzava tempo proseguiva nella lettura del diario di Albert.",
        "Fratello, ascolta, segui i miei passi,",
        "vieni con me sul sentiero che sale.",
        "Tanto vorrei che tu partecipassi",
        "A questa grande marcia universale.",
        "La traccia che vorresti che lasciassi",
        "su questo mondo, la pena non vale",
        "di tutto quel dolore che tu ammassi.",
        "Ma il viaggio, invece, è immortale.",
        "Ebbe tutto il tempo di rimuginarci sopra, su quella poesia, in quel secondo giorno di pioggia forte che lo costrinse a starsene rintanato e a consumare il meno possibile le batterie dei suoi apparecchi. Perché lo avevano colpito tanto, quelle parole misteriose? Meditò fino alla sera, quando, stufo e annoiato, si ficcò nel sacco a pelo, e si addormentò.",
        "Sognò. Una fila di formiche camminava sulle rocce bagnate di un sentiero. Lui si chinò per osservarle meglio, ma si sbilanciò, e cadde. Continuò a cadere, e mano a mano che si avvicinava, le rocce del sentiero diventavano sempre più ampie, e alla fine toccò terra che era diventato grosso come le formiche che aveva visto.",
        "Solo che non erano più formiche. Erano uomini con lo zaino, che gli passavano accanto, lo guardavano sorridendo, e gli facevano cenno di venire con loro. Lui, incuriosito, si aggregò al corteo che si snodava lungo le rocce che ora erano montagne. Le sue gambe lo portavano senza sforzo, e lui si sentiva felice.",
        "Passarono una sella difficile, e dopo vide altre rocce e altra salita.",
        "«Quando arriviamo?» chiese.",
        "«Mai» rispose sorridendo uno dei suoi nuovi compagni, «il viaggio è troppo lungo per una vita sola. Ma se continuano ad arrivarne di nuovi, un giorno saremo là, e sarà come se fossimo tutti assieme.»",
        "Si svegliò. Non sentiva più il rumore della pioggia. Si alzò, aprì una finestra, e vide che stava albeggiando.",
        "Iniziò a prepararsi la colazione, mentre si chiariva le idee, e prendeva una decisione: oggi avrebbe levato il campo, e sarebbe sceso a valle.",
        "Aveva sempre fatto tutto da solo: vissuto da solo, esplorato da solo, progettato da solo. Cosa pensava di ottenere, così, di tanto importante, forse una minuscola citazione su una guida alla valle, che nessuno avrebbe mai considerato?",
        "Ora sapeva cosa fare lungo la brutta stagione: doveva trovare qualcuno che collaborasse al suo progetto, perché diventasse un progetto loro, e infine di chiunque volesse aderirvi. Partecipare a qualcosa che sarebbe andato oltre ai suoi limiti: ecco l’idea nuova che la poesia gli aveva trasmesso. C’era Internet, gli appassionati di montagna erano tanti; aveva tutto l’inverno per cercarli.",
        "Ripose il diario con reverenza nella sua teca trasparente. Quando fosse tornato, la primavera successiva, lo avrebbe condiviso coi suoi nuovi compagni."
    ],
    "timestamp": "2019-08-18T21:25:56Z",
    "title": "[FdI 2019-3] La Casa del Matto",
    "topic_id": 44239,
    "url": "https://www.writersdream.org/forum/forums/topic/44239-fdi-2019-3-la-casa-del-matto/"
}