{
    "author": {
        "author_id": 30041,
        "name": "sarano",
        "url": "https://www.writersdream.org/forum/profile/30041-sarano/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Il racconto, ben scritto, descrive l'infatuazione che poi diventa amore, ma che non riesce a crescere se non da una parte sola. Il racconto ha due protagonisti, due anime sole che si incontrano in una biblioteca universitaria e che dopo varie incertezze riescono ad avvicinarsi e a conoscersi. Il contenuto \u00e8 l'iniziale 'inganno dei sensi e un divenire complicato da parte dell'uomo che riesce solo a ferire la donna tentando di allontanarla. Ci\u00f2 che ho trovato interessante \u00e8 stato lo stile: asciutto, realistico, e convincente. Sull'aspetto grammaticale non ho notato grosse imperfezioni o irregolarit\u00e0. Per concludere il racconto mi \u00e8 piaciuto a met\u00e0 : ho apprezzato la verit\u00e0 sulla difficolt\u00e0 nel gestire un rapporto , anche se nei rapporti tra giovani la sperimentazione del proprio carattere e la difficolt\u00e0 nel smussare i propri egoismi personali \u00e8 cosa normale. Chi non \u00e8 mai stato vittima o carnefice almeno una volta? Il gioco del dominare uno sull'altro \u00e8 tematica sentita e letta pi\u00f9 volte. Ho trovato la prima parte quasi onirica interessante nella sua costruzione intorno ad un'esaltazione legata ad un'immagine. Un giovane chiuso conscio del tempo perso che cerca di divenire pi\u00f9 intraprendente per un qualcosa che gli muove il cuore. Invece la figura della ragazza \u00e8 a mio parere troppo caramellosa, troppo remissiva , una vittima da subito sacrificale. una figura pi\u00f9 da dolce stil novo che attuale. Concludo nel dire che non riesco ad assolvere per diversi motivi nessuno ognuno diventa complice della propria incapacit\u00e0 nel guardare negli occhi l'altro."
                ]
            ],
            "timestamp": "2019-07-31T17:39:41Z",
            "title": "Bali Golden Shaq",
            "url": "https://www.writersdream.org/forum/forums/topic/44004-bali-golden-shaq//?do=findComment&comment=781270",
            "weight": 2
        }
    ],
    "commenti_weight": 2,
    "expected_weight": 2,
    "forum": {
        "forum_id": 156,
        "title": "Racconti lunghi",
        "url": "https://www.writersdream.org/forum/forums/forum/156-racconti-lunghi/"
    },
    "num_chars": 14176,
    "num_commenti": 1,
    "num_posts": 2,
    "text": [
        "Un uomo con un coltello in tasca si avvia verso il Porto 24, in cerca di qualche traccia di lacrima lasciata sul selciato. Si muove con passo da tempesta, la testa chiusa nei suoi propositi di vendetta. Il quartiere dove cammina non \u00e8 ricco, ma ben tenuto. E\u2019 una bella sera d\u2019estate, la luce del cielo ancora accesa con una leggera brezza inganna le menti. Le finestre aperte sembrano bocche che ridono, qualcuno canta al ritmo di una chitarra, l\u2019uomo curvo su se stesso non sente che la voce del suo dolore che lo distrugge. Senza esitare entra dentro quello che chiamano Porto 24.",
        "Il parco \u00e8 frutto di uno strano sortilegio, la mattina e il pomeriggio \u00e8 un posto come tanti con cani e persone, panchine e alberi, la notte si trasforma e diventa Porto 24. Quell\u2019insieme di verde con alberi e foglie sparse diventa il centro di un piccolo paese. La gente che lo compone ha costruito una propria religione fatta di pastiglie e polveri. Se non sei di quella religione \u00e8 pericoloso entrare. Nel Porto 24 non amano parlare con chi non condivide il loro credo. E\u2019 un mondo chiuso ma allo stesso tempo dinamico, per nulla classista: non importa chi tu sia, ricco o povero, nessuno ti negher\u00e0 un po\u2019 di fede, basta chiedere e dare qualche offerta, perch\u00e9 tutti qui debbono campare.",
        "L\u2019uomo \u00e8 entrato, ma non sa dove dirigersi, conosce il parco, di notte pare diverso. Da lontano vede delle ombre muoversi, si avvicina piano accarezzando il coltello che ha in tasca. Ha in testa il furore matto di un padre che ha perso una figlia, rallenta, in quel gruppo di ombre riconosce un volto, il cuore digiuno di sangue pare gelarsi. Nella mente gira un nome su cui vomitare addosso le ore infinite passate con le mani a sorreggere la testa per il ricordo di parole e suoni che non gli danno pace. Ogni giorno, ora, da quando ha trovato quel nome sul diario di sua figlia, ha cercato di raccogliere il coraggio per fare quello che pensa sia giusto fare.",
        "Ora per\u00f2 non \u00e8 il momento di pensare. Il troppo pensare \u00e8 sconsigliato, lui che \u00e8 sempre stato un uomo mite deve ora essere una fiera. Le ombre si accorgono solo all\u2019ultimo dell\u2019uomo, che si avvicina e con voce bassa chiede -Qualcuno conosce Andrea?- Nessuno risponde, nessuno sembra essersi accorto del suono delle sue parole. Uno solo lo guarda ha un sorriso storto, irriverente, la faccia calpestata dalla vita. Alla fine un\u2019ombra gli dice - O compri o te ne vai. \u2013",
        "L\u2019uomo non si scompone - Ho chiesto solo se uno di voi conosce Andrea.-",
        "Un\u2019ombra si avvicina torva - Hai dimenticato a casa la divisa?-",
        "L \u2018uomo ha gli occhi pieni di sangue, sa bene che con questa gente parlare \u00e8 tempo sprecato. Estrae il coltello, l\u2019ombra che gli era vicino perde di colpo tutte le sue apparenti sicurezze. Un\u2019 ombra con la faccia da faina si avvicina e gli dice \u2013 Calmo, stai calmo e nessuno si far\u00e0 male.-",
        "L\u2019uomo per il momento abbassa il coltello - Io forse so chi tu cerchi, ma te lo dico solo per soldi. \u2013",
        "Altre ombre si avvicinano, il loro sonno protetto \u00e8 stato svegliato dal fruscio dei possibili soldi. Molti paiono non destarsi da ci\u00f2 che li perseguita, parlano a bassa voce tra di loro come se l\u2019uomo non esistesse. La loro religione gli impone di fuggire la vita o di restare in equilibrio tra anestesia e dolore. Un paio per\u00f2",
        "sembrano collaborativi, ma se non cade qualcosa nelle loro tasche promettono di tornare a dormire ad occhi aperti. Numero 1 al Porto 24 niente \u00e8 fatto gratis. Numero 2 l\u2019uomo non sa che al Porto 24 mentire \u00e8 la prima preghiera che si impara.",
        "L\u2019uomo si sente circondato, tutti protendono le mani: oggi al Porto \u00e8 arrivato uno strano uomo, un benefattore che regala soldi al posto di parole trovate al momento in qualche cestino. L\u2019 uomo dispensa soldi, non molti in verit\u00e0, ma abbastanza per fermare l\u2019attenzione delle ombre . Ogni ombra biascica qualcosa di simile alla verit\u00e0 e subito dopo tende la mano. Sono tutti in coda come in chiesa a prendere il corpo di Cristo. L\u2019uomo ritira fuori il coltello - Basta- urla - non dar\u00f2 pi\u00f9 niente a nessuno. \u2013",
        "Chi ha avuto si disperde, chi non ha avuto vede un\u2019altra ingiustizia perpetrata ai suoi danni. Un\u2019ombra che niente ha avuto con le labbra color rame si avvicina e cerca di prendergli l\u2019orologio. L\u2019uomo gli mette il coltello in faccia, cerca di darsi coraggio dicendo parole di pietra verso chiunque gli sia accanto. Il ragazzo insolente con una maglietta verde con la scritta Spiderman sembra sorridere. L\u2019uomo lo guarda e digrignando gli dice -cos\u2019\u00e8 che ti fa divertire ?-",
        "-Dalia diceva che avevi paura di ogni cosa e adesso guardati, sei di notte solo al Porto con un coltello in mano-",
        "-Non parlare di mia figlia bastardo, \u00e8 morta, sei tu vero Andrea? -",
        "Il giovane annuisce con la testa, poi aggiunge - Noi tutti volevamo bene a Dalia. \u2013",
        "L\u2019uomo ha uno scatto e con insospettata agilit\u00e0 e sopra il ragazzo. Il coltello alla gola con i suoi occhi che vanno a penetrare quei due fari spenti senza emozione. Lo colpisce due, tre volte sente il naso del giovane frantumarsi sotto il peso del suo rancore.",
        "- Bastardo non ti azzardare a pronunciare il suo nome. \u2013",
        "Il giovane \u00e8 una maschera di sangue, la maglietta ha perso la sua scritta ormai allagata dal sangue. L\u2019uomo lo colpisce ancora, ma non ha pi\u00f9 quell\u2019energia malvagia che lo soffocava. E\u2019 stremato, le ombre in gruppo si sono riunite, lo attaccano. Adesso l\u2019uomo deve risolvere un dilemma: uccidere o essere carne da nascondere sottoterra, prova ancora una volta a spaventare le ombre, ma loro sembrano fiutare il panico nei suoi gesti. I colpi arrivano da tutte le parti. Al Porto stanotte la burrasca arriva fino ai confini della terra ferma. L\u2019uomo si difende come una colomba davanti ad un falco. Un sasso lo tramortisce poi un calcio preciso e arriva il colore del buio profondo. Quando si sveglia si vede accerchiato le ombre lo guardano, il giovane \u00e8 in piedi senza la maglietta ormai piena di sangue gettata a terra. Il giovane ha una luce feroce negli occhi, gli mette deciso una mano al collo. L\u2019uomo cerca di reagire, ma il giovane ha la forza dei nervi dalla sua. Le mani ora sono due e stringono con forza , l\u2019uomo cambia colore al viso.",
        "Il giovane dice- Ora stai zitto e ascoltami, ti dico io chi era Dalia.-",
        "L\u2019uomo annuisce, non ha pi\u00f9 neanche il furore che inizialmente lo animava, ha solo se stesso ed in verit\u00e0 per quel posto \u00e8 ben poca cosa.",
        "- Tua figlia - dice il giovane - era una donna libera, \u00e8 morta perch\u00e9 ha fatto una scelta. \u2013",
        "- Bastardo- dice l\u2019uomo con un urlo soffocato- maledetto me l\u2019hai uccisa, lei era ingenua, pensa che ti voleva bene.-",
        "-Io amavo Dalia - dice il giovane.",
        "L\u2019uomo pare neanche sentire quella frase - Che scelta pu\u00f2 mai essere morire con gente come voi? Siete dei parassiti senza piet\u00e0 pronti a vendere qualsiasi cosa, travolgete ogni cosa vi stia accanto. Ma di che pasta siete fatti?-",
        "Il giovane torna a stringere le sue mani sul collo dell\u2019uomo. Stringe fino a vedere gli occhi dell\u2019uomo uscire dalle orbite. Poi di colpo allenta la presa e comincia a parlare.",
        "- Dalia aveva un tumore ha scelto di morire senza curarsi. Lei era diversa da noi eppure veniva seppur malata a darci una mano, noi abbiamo perso una sorella. \u2013",
        "-Era mia figlia ed era figlia unica, non aveva e non ha fratelli. Era malata lo sapevo benissimo, ma perch\u00e9 stare con gente come voi e non con me? Io ero la sua famiglia, voi non siete niente. Io ho fatto il possibile ho mosso l\u2019intero mondo, e lei cocciuta preferiva stare con sconosciuti che domani la dimenticheranno. --Alzati e vattene- dice il ragazzo togliendo le sue mani dal collo - ma ricordati che stava con noi ti piaccia o meno mio caro signore perch\u00e9 si sentiva proprio come noi: una conchiglia abbandonata dal mare. \u2013",
        "- Cosa hai detto?- dice l\u2019uomo",
        "- Non \u00e8 farina del mio sacco, \u00e8 una frase di Dalia. Qui al Porto qualcuno ci ha scritto anche una canzone. - Maledetti -urla l\u2019uomo schiumando l\u2019ultimo residuo di rabbia - la sfruttate anche da morta.-",
        "Il giovane sputa per terra - Tu la trattavi come una malata con tutti i tuoi problemi di soldi e carriera e poi cosa credi che lei non sapesse delle tue scappatelle? \u2013",
        "- Adesso la colpa \u00e8 mia? Io sono una persona onesta e certo non mi devo giustificare con uno come te. \u2013",
        "-Ma ti senti, non sai che dire IO ho fatto, IO sono una brava persona, sei proprio come lei ti descriveva: un uomo innamorato solo di se stesso. \u2013",
        "L\u2019uomo continua come un treno lontano dalla sua meta - Chi le ha dato quello schifo che l\u2019ha uccisa? Sei stato tu rifiuto della societ\u00e0?-",
        "Il giovane ormai ha perso interesse nel discorrere con l\u2019uomo, si gira e parla con altre ombre. Ma l\u2019uomo lo bracca vuole sapere. Non se ne andr\u00e0 via senza delle risposte. Il giovane si gira rabbioso - Smettila di seguirmi questo non \u00e8 il tuo ufficio dove comandi.-",
        "-Dimmi solo perch\u00e9? \u2013",
        "Il giovane esasperato lo guarda poi dice \u2013 Dalia ha scelto di farla finita nessuno ha deciso per lei. Era solo stanca di vomitare, di pesare 40 kg, e di dormire anche quando avrebbe voluto correre. \u2013",
        "-Io non ti credo qualcuno deve pagare per Dalia e per me quello sei tu-",
        "- Se sei cosi sicuro denunciami pure - cosi facendo tira fuori la sua carta d\u2019identit\u00e0",
        "- No, no mio caro la galera per gente come te \u00e8 il paradiso, abituato a questo lerciume dove vivi, sei incapace di intendere e volere te la caveresti con poco e magari quando esci ti trovano pure un lavoro. No mio caro io non ti denuncio. \u2013",
        "- E allora cosa vuoi fare uccidermi? \u2013",
        "- E\u2019 l\u2019unica cosa giusta che hai finora hai detto: ucciderti per tornare a vivere in pace. \u2013",
        "- Mi uccidi non per vendetta, ma come sempre per te stesso per sentirti in pace come padre. \u2013",
        "- Cosa sei uno psicologo? Ma guardati sei una larva che cammina-",
        "- Tu invece in giacca e cravatta abbronzato con qualche muscolo, sei un padre perfetto? Dalia lo diceva sempre che tu hai un\u2019abilit\u00e0 grandiosa nel scansare le responsabilit\u00e0. Tu devi trovare per forza a parte te un colpevole.-",
        "Eccomi- urla il giovane - mi hai trovato sono stufo \u00e8 tutta la notte che vai avanti fai quello che devi fare e poi sparisci. Forza fallo- cosi dicendo il giovane gli passa il coltello e allarga le braccia.",
        "L\u2019uomo pare spiazzato - Non hai paura di morire?-",
        "- Che ti frega di me che come dici sono una larva, fallo - grida il giovane. Le altre ombre fanno da eco al giovane. L\u2019uomo sente un fremito un\u2019elettricit\u00e0 che lo percuote . Appoggia il coltello nel petto del giovane. Forza dai - esorta il giovane - oggi hai l\u2019occasione di diventare un Angelo vendicatore. - La distanza tra cielo e terra sembra annullata, l\u2019uomo \u00e8 in piedi deve solo spingere e tagliare la testa a questo serpente.",
        "Al Porto 24 la schiuma delle onde distrae i viaggiatori, appesi come panni al vento davanti a un cucchiaio scaldato, sembrano dimenticare che ci sono mille occhi nascosti che li controllano, prima che ogni cosa possa essere compiuta sono circondati .",
        "- Fermi tutti, non vi muovete- tuona un poliziotto con il megafono. L\u2019uomo si ferma, la paura che qualche onda lo possa travolgere lo fa tornare ad indossare il suo solito personaggio di bravo padre di famiglia. Il Porto come un vulcano erutta lapilli in divisa che travolgono le ombre che altro non possono fare che scappare. Le sirene urlano, bisogna tapparsi le orecchie e fuggire ma loro sono dappertutto. L\u2019uomo recupera la sua fredda lucidit\u00e0, le sue mani si fanno carta e il coltello finisce con un calcio lanciato lontano da lui. Le ombre invece ragionano lente. Quelle prese ora sembrano pecore che cercano di evitare il morso dei cani, ma le botte arrivano comunque e chiudono la bocca anche a chi voleva tenerla aperta. L\u2019uomo \u00e8 messo in disparte lui \u00e8 di sicuro una vittima le stesse mani che picchiano ora accolgono. L\u2019uomo vede tutto come in un film di quelli non a lieto fine: botte, calci, insulti, e per qualcuno che tenta di reagire i guai si raddoppiamo. Il maresciallo trova il coltello e allora quelle che fino ora erano state botte diventano carezze.",
        "Il giovane gi\u00e0 segnalato viene riconosciuto dal maresciallo \u2013Stavi rapinando questo pover\u2019uomo vero?- Il giovane non parla, un temporale di tuoni e fulmini si abbatte sul suo corpo. Nessuna delle ombre parla, l\u2019uomo invece seduto e protetto ritrova la loquacit\u00e0. Le ombre vengono spinte e portate come una mandria dentro i giusti recinti. L\u2019uomo invece risponde a qualche domanda, ma \u00e8 chiaro che si trova al Porto per un errore. Se la cava con un rimprovero paterno, poi un pianto liberatorio lo fa scivolare lontano da quelle anime dannate .",
        "Seduto a casa dopo litri di dolore consumato, si guarda davanti a uno specchio non pulito ormai da mesi. Da vicino vede le sue orbite accerchiate da occhiaie, \u00e8 diventato vecchio tutto in un colpo. Con il tempo la mente reagisce: il suo strumento di difesa funziona perfettamente. Ogni mattina ripete con cura gli esercizi di respirazione che tanto lo calmano. Quella notte al Porto \u00e8 stata la notte pi\u00f9 lunga della sua vita. Lei dice la psicologa deve sognare senza vergognarsi di farlo. -Dimentichi il Porto cambi casa, quartiere , persone.-",
        "Fatto. Sembrava impossibile, ma ora l\u2019uomo sta meglio, benedetta sia la sua psicologa. Una casa diversa, un quartiere con gente sconosciuta con cui parlare con loro dei riccioli di Dalia, del suo profilo, del pozzo dei desideri che tanto da piccola amava, di tutte le conchiglie dimenticate sulla spiaggia. Non importa che loro capiscano l\u2019importante \u00e8 parlare. Da morta Dalia diventa la sua rivoluzione, impegnandosi attivamente per salvare gli altri, in realt\u00e0 per assolvere se stesso. Al Porto 24 le navi arrivano comunque e poi subito ripartono, per le ombre tutto come al solito stanno ancorate a qualche boa per non affogare. L\u2019uomo ha ripreso energia, la pappa reale e lo yoga l\u2019aiutano. La sua vita evapora come il fumo dalle pentole, ma la storia di Dalia resiste e commuove. Ha perfino fatto nascere un\u2019associazione in nome di Dalia dove \u00e8 ovviamente il Presidente.",
        "Qualche notte \u00e8 ancora difficile da gestire, arriva sempre inaspettata e spietata a mettergli il cuore nella tormenta. Allora si sveglia d\u2019improvviso con gli occhi stanchi appesi ad una luce spenta, con l\u2019immagine di un giovane dagli occhi color diamante, un ramo nudo, secco, gettato lontano dal suo albero, che a voce rauca parla del mare e delle sue conchiglie abbandonate."
    ],
    "timestamp": "2019-07-31T18:30:11Z",
    "title": "Porto 24",
    "topic_id": 44077,
    "url": "https://www.writersdream.org/forum/forums/topic/44077-porto-24/"
}