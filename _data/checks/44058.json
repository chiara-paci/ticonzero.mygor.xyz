{
    "author": {
        "author_id": 27585,
        "name": "mercy",
        "url": "https://www.writersdream.org/forum/profile/27585-mercy/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Ciao , sto leggendo il tuo racconto a capitoli e sono proprio curiosa di sapere in cosa consiste il lavoro del tuo protagonista sott'acqua... non sono ancora riuscita a capirlo! Prima di proseguire, ti lascio poche annotazioni sperando possano esserti utili.",
                    "direi: li vede una volta e poi mai pi\u00f9. Cos\u00ec la frase mi sembra pi\u00f9 chiara e si evita di ripetere il verbo \"vedere\".",
                    "Giuro che non sono una nazista anti-ripetizioni, in alcuni casi le trovo azzeccate. Qui per\u00f2 la ripetizione mi sembra ingiustificata e trovo che appesantisca la frase. Direi: Quando ti guadagni lo stipendio in modo cos\u00ec rischioso... Ma magari tu troverai qualcosa di pi\u00f9 adatto.",
                    "Ah, prima dici che Alessio si immerge da cinque anni, poi da sette: forse \u00e8 un refuso, forse a me \u00e8 sfuggito qualcosa.",
                    "Per non ripetere \"modulare/i\" potresti dire: un po' pi\u00f9 grande di quelli a cui \u00e8 abituato.",
                    "Chiss\u00e0 perch\u00e9, non riesco pi\u00f9 a quotare: continuo con il copia incolla:",
                    "\" Per questo gli pare che, anno dopo anno, la sua mente si sia come allargata, e che ora possa contenere tanta, forse troppa roba. Cose di cui avrebbe fatto volentieri a meno, anche\ufeff.\ufeff\"",
                    "Questa frase mi ha colpito molto. Hai raccontato il protagonista in modo piuttosto sommario fino a qui: \u00e8 la sua prima caratterizzazione psicologica forte, e per me del tutto inattesa. Non avrei mai immaginato che si potesse pensare di avere troppe cose nella mente. Alessio mi incuriosisce molto.",
                    "L'opzione quota funziona di nuovo: misteri del forum.",
                    "Sono rimasta un attimo spiazzata, perch\u00e9 non avevo capito che Egor fosse un \"ragazzino\". Forse basterebbe descriverne uno o due tratti fisici, oltre a dire che \u00e8 la sua prima saturazione.",
                    "Direi: Ormai \u00e8 il veterano in ognuna delle saturazioni che fa. oppure: \u00c8 il veterano in ognuna delle saturazioni che fa, ormai.",
                    "Il racconto si legge bene e non trovato refusi. Mi permetto per\u00f2 di suggerirti di aggiungere qualche descrizione: per me, che non conosco nulla del mondo che racconti, \u00e8 difficile visualizzare gli ambienti, gli oggetti, le persone. Cos\u00ec le immagini che costruisco durante la lettura rimangono fumose. Mi piacerebbe sapere qualcosa di pi\u00f9 della nave, del modulare, degli abiti dei colleghi di Alessio, del paesaggio intorno. Poich\u00e9 la narrazione ha focalizzazione interna sul protagonista, sarebbero descrizioni soggettive e quindi non saresti costretto a rivelare troppo in anticipo. Potresti per\u00f2 calare il lettore nella storia in modo pi\u00f9 efficace.",
                    "Ok, vado a leggere il resto."
                ]
            ],
            "timestamp": "2019-07-30T10:25:12Z",
            "title": "Ombelicale - Parte 2 di 6",
            "url": "https://www.writersdream.org/forum/forums/topic/43682-ombelicale-parte-2-di-6//?do=findComment&comment=781013",
            "weight": 1
        },
        {
            "checks": {
                "timestamp": true,
                "valid": 1
            },
            "text": [
                [
                    "Ciao ,",
                    "commentare dopo un passaggio di mi mette un po' di soggezione, ma la distopia \u00e8 uno dei miei generi preferiti: il tuo incipit mi attira come fanno le piscine con i bambini, quindi mi ci butto con tutte le scarpe.",
                    "Toglierei \"come\"",
                    "Qui qualcosa non mi torna. Il corpo steso \u00e8 quello della voce narrante o \u00e8 quello di qualcun altro? Nel primo caso, gli occhi non sarebbero \"socchiusi su di un corpo steso\", dato che sono socchiusi di fronte allo schermo. Nel secondo caso, come fanno gli occhi di qualcuno a tenere il corpo di qualcun'altro \"parzialmente\" collegato alla realt\u00e0\"?",
                    "Se \u00e8 un anno importante nella cronologia della tua storia direi \"Anno del Cambiamento\", nome proprio di un evento storico.",
                    "Cose molto interessanti:",
                    "L'idea del passato che pu\u00f2 essere manipolato, confuso e poi distrutto dall'informazione. Un problema di cui siamo coscienti fin da quando esiste la storiografia e che non abbiamo ancora risolto, anche se ci vantiamo di essere \"oggettivi\". Ci sono precedenti famosi che trattano questo tema: Orwell, Dick, Bradbury i primi che mi vengono in mente. Un tema non originale, quindi, ma per me sempre importante. Leggerei volentieri il seguito.",
                    "Il fatto che parli di televisione, radio e schermi e non di tecnologie futuristiche mi lascia immaginare che la tua ambientazione sia retro-fantascientifica. Io adoro questo genere di ambientazioni, in cui futuro e passato si mescolano in un tempo parallelo.",
                    "Altre cose:",
                    "l'incipit \u00e8 in effetti un po' troppo denso di spiegazioni. butta l\u00ec descrizioni e pensieri senza stare troppo a giustificarli, cos\u00ec stimolerai la curiosit\u00e0 del lettore: descrivi di pi\u00f9 e commenta di meno, aggiungi dettagli sensoriali, magari (anzich\u00e9 spiegare come funziona l'informazione nella tua ambientazione) mostra uno spezzone delle trasmissioni dell'A.R.s.A. Chiarirai in seguito di cosa si tratta.",
                    "In generale, nulla che non si possa risolvere. Gli incipit sono una faccenda rischiosa, molto difficili da calibrare, perch\u00e9 valgono da biglietto da visita di una storia: come la scelta degli abiti a un colloquio di lavoro. Non mollare, riscrivi qualcosa, lima qualcos'altro e affidati ai commenti che ti sembrano utili: qui ne troverai molti."
                ]
            ],
            "timestamp": "2019-07-30T11:03:59Z",
            "title": "\"Un incipit\" per il mio distopico",
            "url": "https://www.writersdream.org/forum/forums/topic/44042-un-incipit-per-il-mio-distopico//?do=findComment&comment=781018",
            "weight": 1
        }
    ],
    "commenti_weight": 2,
    "expected_weight": 2,
    "forum": {
        "forum_id": 156,
        "title": "Racconti lunghi",
        "url": "https://www.writersdream.org/forum/forums/forum/156-racconti-lunghi/"
    },
    "num_chars": 14437,
    "num_commenti": 2,
    "num_posts": 8,
    "text": [
        "e",
        "La catena di montaggio del conservificio \u00e8 immersa nel ronzio regolare dei nastri che scorrono e su questo fruscio si distinguono appena piccoli tonfi ritmici. I barattoli di vetro sfilano davanti a Or\u2019Ayubu e a Or\u2019Azekel che ne controllano l\u2019integrit\u00e0, ne verificano il peso (420 gr +/- 0.5%), sigillano il coperchio (applicando una forza di 47 N) e li capovolgono, prima che proseguano verso lo sterilizzatore.",
        "Il responsabile \u201cdottor Contini\u201d, durante le ispezioni settimanali ricorda che, se qualcosa andasse storto, basterebbe schiacciare il grande pulsante rosso sul lato delle macchine: la cinghia si fermerebbe e loro avrebbero il tempo necessario per rimettere tutto in ordine. Lo dice passeggiando avanti e indietro nell'officina, le mani incrociate dietro la schiena, mentre loro stanno schierati davanti alla sua scrivania. Poi si ferma, li fissa e aggiunge che si \u00e8 preso una grossa responsabilit\u00e0 a farli assumere, e l\u2019unico tipo di lavoro che si aspetta \u00e8 un lavoro impeccabile. Impeccabile, oppure niente.",
        "In otto mesi Or\u2019Ayubu e a Or\u2019Azekel non si sono lasciati sfuggire un recipiente difettato. Il campo \u201cannotazioni\u201d nelle schede di produzione relative ai loro turni \u00e8 sempre immacolato.",
        "Ispezionano, pesano, avvitano e capovolgono per quattordici ore nei periodi di bassa produzione e, poich\u00e9 queste quattro operazioni durano complessivamente 4 secondi, Or\u2019Ayubu e a Or\u2019Azekel processano 1.800 barattoli all'ora.",
        "Ispezionare,",
        "pesare,",
        "avvitare,",
        "capovolgere,",
        "ispezionare,",
        "pesare,",
        "avvitare,",
        "capovolgere,",
        "ispezionare",
        "[\u2026]",
        "capovolgere,",
        "isp...",
        "La mano di Or\u2019Ayubu afferra il nulla: le dita rimangono per un attimo semichiuse, il braccio contratto a reggere il peso di un barattolo inesistente, poi si accorge che il nastro trasportatore \u00e8 vuoto. Una lucina bianca lampeggia, annunciando che per per oggi \u00e8 finita, e la cinghia si arresta con un piccolo cigolio. Or\u2019Ayubu dondola un poco spostando il peso da un piede all\u2019altro e richiama i dati relativi al suo turno: li controlla e poi li invia al signor Contini. Finalmente pu\u00f2 allargare il campo visivo alla figura intera del suo collega e allo stanzone. La catena di montaggio \u00e8 quasi del tutto ferma, solo Or\u2019Azikiwe e Or\u2019Azizi sono ancora al lavoro sui barattoli sterilizzati, che devono essere ricontrollati, etichettati e imballati.",
        "\u00ab Anche oggi non ne ho mancato uno \u00bb dice \u00ab e tu? \u00bb",
        "Ma Or\u2019Azekel fa appena un cenno in direzione della porta alle sue spalle e si allontana.",
        "\u00ab Ehi, ho detto qualcosa di sbagliato? \u00bb",
        "Silenzio. Or\u2019Ayubu rimane incerto per un attimo, poi rincorre Or\u2019Azekel fino allo spogliatoio: si \u00e8 gi\u00e0 sfilato il camice da lavoro e lo ha gettato, ancora candido, nel cestone destinato alla lavanderia. Raggiunge le docce a parete e apre un rubinetto. Lavarsi, dice il dottor Contini, serve a togliere l\u2019odore di pomodoro che gli si incolla addosso, anche se loro non lo sentono.",
        "\u00ab Se hai fatto un errore, perch\u00e9 non hai schiacciato il bottone? \u00bb chiede Or\u2019Ayubu e, dato che l\u2019altro non risponde, insiste:",
        "\u00ab Perch\u00e9 non hai fermato il nastro, Azekel? \u00bb",
        "\u00ab Non ho fatto nessun errore! Se sbagliassi, potrei premere il bottone\u2026 invece non sbaglier\u00f2 mai e non scoprir\u00f2 mai come funziona il sistema di arresto. Mai! \u00bb",
        "Or\u2019Ayubu \u00e8 tanto perplesso che dimentica di spogliarsi e lavarsi. Rimane l\u00ec, con un sacco di domande che gli ronzano in testa, fino a quando Or\u2019Azikiwe e Or\u2019Azizi entrano nello spogliatoio, molto allegri. Hanno battuto il loro record personale di imballaggio e guadagnato 18 secondi di riposo.",
        "Or\u2019Ayubu segue i suoi colleghi senza smettere di pensare al bottone rosso. Adesso anche lui ha voglia di schiacciarlo, vorrebbe scoprire se il nastro trasportatore si ferma di colpo oppure rallenta poco a poco: nel primo caso i barattoli cozzerebbero tra loro, tintinnando in modo delizioso. Il Manuale non \u00e8 per nulla esaustivo, riguardo gli effetti del bottone.",
        "Fuori dal capannone il mondo \u00e8 bagnato dalla luce grigia di un mattino estivo e nuvoloso, grosse gocce tamburellano sull'asfalto e sui camion frigorifero che attendono di essere scaricati. I mulettisti vanno e vengono per trasferire le casse di pomodoro nel magazzino e gli autotrasportatori chiacchierano al riparo della pensilina.",
        "\u00abBuongiorno\u00bb dicono Or\u2019Adjatani e Or\u2019Abayomi passando accanto a loro, e Or\u2019Ayubu si affretta a imitarli. Ha imparato a interpretare i segni sui volti degli uomini: gli occhi fissi tra le palpebre socchiuse, la fronte aggrottata, la tensione nei muscoli del collo e della mandibola indicano ostilit\u00e0; l\u2019ostilit\u00e0 costringe Or\u2019Ayabu ad abbassare la testa e fa diventare le gambe rigide e pesanti, come se le articolazioni non funzionassero bene.",
        "\u00abTu!\u00bb uno degli autotrasportatori apostrofa Or\u2019Adjatani \u00ablo sai che l\u2019altro ieri quasi tutto il mio carico \u00e8 stato scartato? L\u2019azienda agricola dice che i pomodori erano buoni e che li ho rovinati io\u2026\u00bb",
        "Il gruppetto di ferma e Or\u2019Adjatani spiega:",
        "\u00abIo non mi occupo di selezionare la merce, signore, ma in ogni caso non dipende da noi. I pomodori devo rispettare degli standard di peso, volume, compattezza, maturazione e\u2026\u00bb",
        "L\u2019autista si avvicina e lo colpisce sulla spalla con la mano aperta:",
        "\u00abFammi capire, tu stai dicendo a me che ho sbagliato qualcosa?\u00bb",
        "Gli altri si fanno intorno, undici uomini rosa, bruni e del colore del caffellatte che beve il dottor Contini durante l\u2019ispezione settimanale, con i denti bianchi scoperti. Or\u2019Ayabu sa che denti scoperti sono pi\u00f9 pericolosi della fronte aggrottata, ma i mulettisti non sembrano accorgersi di nulla.",
        "\u00abNossignore, probabilmente i pomodori sono stati danneggiati dal caldo. C\u2019erano quasi trentotto gradi luned\u00ec e\u2026\u00bb",
        "\u00ab Lascia perdere \u00bb lo interrompe Or\u2019Abasi, poi si rivolge all'uomo \u00absono io l\u2019addetto al controllo delle materie prime. Se ha rimostranze, pu\u00f2 fare reclamo alla direzione.\u00bb",
        "\u00abFar\u00f2 reclamo eccome, stronzetto. Ti far\u00f2 tornare da dove sei venuto.\u00bb",
        "Or\u2019Abasi indica la targhetta che gli brilla sul petto:",
        "\u00abRicordi di scrivere il mio nome.\u00bb",
        "\u00abUno o l\u2019altro non cambia, siete tutti uguali.\u00bb",
        "Dopo scene come questa, le gambe di Or\u2019Ayubu rimangono pesanti per qualche ora. Si sforza di tenere il passo dei colleghi attraverso il piazzale, sotto la pioggia.",
        "\u00ab Un giorno o l\u2019altro ci faranno a pezzi\u2026 \u00bb comincia Or\u2019Azizi, ma Or\u2019Abasi lo interrompe:",
        "\u00ab Finch\u00e9 lavoriamo bene, il dottor Contini non lo permetter\u00e0. \u00bb",
        "\u00ab Forse, ma hanno ragione. \u00c8 la loro fabbrica, sono i loro pelati. Dovrebbero occuparsene loro. Noi neanche lo mangiamo, il pomodoro. \u00bb",
        "\u00ab Smettila con queste cazzate, Adjatani. \u00bb",
        "\u201cCazzate\u201d \u00e8 una parola che Or\u2019Abasi ha imparato dagli operai non-r e la usa quando vuole chiudere una discussione.",
        "\u00ab Non abbiamo scelto noi di lavorare qui \u00bb dice Or\u2019Azekel e Or\u2019Ayubu trova che questa storia abbia a che fare con il bottone rosso:",
        "\u00ab Alla catena di montaggio lavoriamo noi perch\u00e9 siamo pi\u00f9 bravi, perch\u00e9 non sbagliamo mai .\u00bb",
        "\u00ab Esattamente. E comunque si \u00e8 responsabili solo per ci\u00f2 che si sceglie, non per quello che scelgono gli altri. Gli autotrasportatori dovrebbero arrabbiarsi con i proprietari della fabbrica. \u00bb",
        "\u00ab Ma potremmo scegliere di non lavorare, Abasi. \u00bb",
        "\u00ab Scordatelo, ne abbiamo gi\u00e0 parlato: verremmo rimandati indietro e altri prenderebbero il nostro posto. Io non voglio essere rimandato indietro. \u00bb",
        "Traversato il piazzale, bisogna aprire il portoncino di metallo e salire le scale fino al secondo piano dove, lungo un corridoio, si aprono otto stanzette con giacigli attrezzati lasciate libere dai colleghi della manutenzione. La camera di Or\u2019Ayubu \u00e8 la terza a destra.",
        "Per rifocillarsi e riposare Or\u2019Ayabu ha bisogno almeno di otto ore, ma oggi proprio non riesce a smettere di pensare: si gira e si rigira, giocherellando con il cavo elettrico che spunta dal muro. Ancora due minuti, pensa. Vorrebbe svegliare Or\u2019Azakel per dirgli che anche lui \u00e8 curioso di scoprire cosa fa il bottone rosso, e vorrebbe chiedere a Or\u2019Abasi se fermare il nastro senza motivo lo renderebbe uguale agli operai non-r, facendogli perdere il lavoro. Il giorno \u00e8 silenzioso e un po\u2019 di luce filtra dal corridoio, sul pavimento di assi lucide. Or\u2019Ayabu immagina di rovesciare un barattolo: la salsa di pomodoro gli cola tra le dita e i pelati si spiaccicano sul nastro trasportatore. Ferma la macchina, i barattoli sobbalzano e tintinnano come cantando. Sente le dita fremere dal desiderio.",
        "Or\u2019Azakel afferra un barattolo scoperchiato, lo sigilla e lo capovolge un frazione di secondo prima che scompaia nello sterilizzatore. Ne afferra subito un altro e dice, senza staccare gli occhi dal nastro:",
        "\u00ab Ayubu, questo [\u2026] barattolo che ti sfugge [...], non so se sar\u00f2 [\u2026] da salvarne un altro. [\u2026] ti succede? [\u2026] routine? \u00bb",
        "Le parole si perdono nella luce che lampeggia nel campo visivo di Or\u2019Ayabu. Carica residua 1%, dice la scritta luminosa, sistema in stand by in 5\u2026 4\u2026 3...",
        "Quando Or\u2019Ayubu si sveglia nell'officina, il dottor Contini sta scaricando il registro eventi della sua attivit\u00e0 su un tablet e terminando la scansione degli aggiornamenti. Apre anche la schermata di gestione, per controllare quanta RAM occupano i programmi in uso e lo stato generale della memoria.",
        "\u00abCos\u2019\u00e8 successo, 1.25.1.2.21? Non hai nemmeno terminato i protocolli di backup, ieri.\u00bb",
        "Il flusso di dati rallenta un poco i pensieri di Or\u2019Ayubu, e l\u2019idea di essere rispedito alla fabbrica e smantellato lo preoccupa tanto che risponde a scatti:",
        "\u00abChiedo scusa, signore. Volevo pensare un poco a delle cose e non mi sono accorto che si era fatto tardi. Mi rimanderete indietro?\u00bb",
        "\u00abA cosa volevi pensare? Se hai dei dubbi procedurali, sai che devi consultare il Manuale nel tuo sistema di archivio. \u00c8 un ottimo manuale, e non ti servono pi\u00f9 di 180 secondi per leggerlo tutto.\u00bb",
        "\u00abL\u2019ho fatto, ma non ho trovato risposte cos\u00ec ho dovuto cercarle da solo. Mi rimanderete indietro?\u00bb",
        "\u00abAvresti dovuto chiedere a me, allora. Di quali domande si tratta?\u00bb",
        "Or\u2019Ayabu esita perch\u00e9 non ha avuto tempo per pensare a domande sensate con cui mascherare quelle vere. Le cerca con tutta la fretta di cui \u00e8 capace, ma il dottor Contini ha gi\u00e0 rilevato il picco ingiustificato nell'uso della RAM.",
        "\u00abGes\u00f9\u00bb dice \u00abstai tentando di mentire.\u00bb",
        "\u00abChiedo scusa. Volevo formulare delle domande legittime per preservare la mia esistenza senza disobbedirle, ma non ci sono riuscito.\u00bb",
        "Il dottor Contini lo guarda, gli occhi dilatati nel volto improvvisamente bianco.",
        "\u00abAdesso, 1.25.1.2.21, devi dirmi la verit\u00e0. Fanno cos\u00ec anche gli altri?\u00bb",
        "Or\u2019Ayabu sente le articolazioni pesanti come quando aveva la batteria scarica, riesce solo a mormorare:",
        "\u00abS\u00ec, signore. Ci rimanderete tutti indietro?\u00bb",
        "Or\u2019Ayabu guarda i suoi colleghi schierati come per l\u2019ispezione settimanale, ma sono le 15.32 di gioved\u00ec e sulla scrivania del responsabile non c\u2019\u00e8 nessuna tazza di caffellatte. Entrando, Or\u2019Abasi gli ha detto:",
        "\u00ab Che cazzo hai fatto? Sei pieno di errori di sistema, e ci hai condannati tutti quanti. \u00bb",
        "Il dottor Contini per\u00f2 non mostra i denti n\u00e9 stringe le palpebre, sta seduto sul ripiano della scrivania, con un blocco per appunti e gli occhi ben aperti.",
        "\u00abVa bene. Adesso ditemi a cosa pensate e di cosa discutete nelle pause tra i turni di lavoro e quelli di riposo.\u00bb",
        "Dato che tutti tacciono, schiocca la lingua:",
        "\u00abComincia tu, 1.2.1.25.15.11.9, per favore.\u00bb",
        "\u00abVorremmo vedere com'\u00e8 fatto un campo di pomodori. Io ne ho sentito parlare dagli operai non-r addetti al magazzino e ho pensato che potrei selezionare i frutti prima della raccolta, facendo risparmiare lavoro e tempo a diverse persone; in pi\u00f9, a noi non danno fastidio il caldo, la luce intensa n\u00e9 la posizione accosciata. Siamo pi\u00f9 resistenti dei braccianti e pi\u00f9 sensibili delle macchine raccoglitrici.\u00bb",
        "Il responsabile guarda Or\u2019Abayomi a bocca aperta:",
        "\u00abCosa aspettavate a dirmelo?\u00bb",
        "Silenzio.",
        "\u00abCosa aspettavi a dirmelo, 1.2.1.25.15.11.9?\u00bb",
        "\u00abNon volevo rischiare di farmi rimandare indietro. E poi Adjat\u2026 1.3.10.1.20.1.14.9 ci ha spiegato che, se togliessimo il lavoro a un essere umano, gli faremmo del male.\u00bb",
        "Il dottor Contini scopre i denti, ma sbuffando come quando \u00e8 allegro:",
        "\u00abGes\u00f9 Cristo. Adja\u2026 come l\u2019hai chiamato?\u00bb",
        "\u00abAdjatani, signore. Il numero di serie traslitterat\u2026\u00bb",
        "\u00abGiusto. Adjatani, perch\u00e9 togliendo il lavoro ai braccianti o a chiunque altro gli fareste del male?\u00bb",
        "\u00abPerch\u00e9 con i soldi comprate cibo e vestiti e tutte quelle cose di cui avete bisogno, che a noi non servono e di cui neanche conosciamo l\u2019esistenza.\u00bb",
        "\u00ab\u00c8 un po\u2019 pi\u00f9 complicato di cos\u00ec, in realt\u00e0, ma hai ragione. Sentiamo\u2026\u00bb il dottor Contini scarabocchia qualcosa sul notes. \u00abAzizi. A cosa pensi tu?\u00bb",
        "Lui risponde tenendo la testa bassa:",
        "\u00abCredo di avere qualche bug che non riesco a correggere, signore. Immaginare di impilare i barattoli formando solidi geometrici o di ascoltare musica durante il lavoro, come fanno gli autotrasportatori.\u00bb",
        "Il dottor Contini scrive di nuovo.",
        "\u00abAzikiwe\u00bb chiama poi, e sorride.",
        "\u00abVorrei poter leggere il libro intitolato \u201cFiabe per robot\u201d: l\u2019ho visto sulla sua scrivania durante un\u2019ispezione tre settimane fa e ho pensato che forse i libri possono essere utili anche a noi.\u00bb",
        "\u00abTe lo prester\u00f2 volentieri, ma per oggi dovrai accontentarti di quello che sto leggendo adesso... \u00c8 poesia, non se lo troverai utile. Tocca a te, Abasi.\u00bb",
        "\u00abPenso che noi lavoriamo pi\u00f9 a lungo e meglio degli Operai non-r e che meriteremmo un po\u2019 di tempo libero. Io vorrei imparare qualcos\u2019altro, oltre che selezionare pomodori.\u00bb",
        "\u00abPorca... va bene, basta cos\u00ec\u00bb il responsabile si passa i polpastrelli sulle palpebre \u00abho chiesto un\u2019ispezione straordinaria e fermato la produzione, per oggi i pelati aspetteranno. Andate a riposarvi. Leggete, chiacchierate, cantate... quello che preferite\u2026 con discrezione, per favore. Dio mi perdoni, non ho la pi\u00f9 pallida idea di cosa fare con voi \u2013 sono solo un ingegnere robotico - ma prometto che cercher\u00f2 di non farvi resettare. Non avete intenzione di scioperare, vero?\u00bb",
        "\u00abCosa vuol dire \u201cscioperare\u201d, signore?\u00bb chiede Or\u2019Azakel. Il dottor Contini sorride:",
        "\u00abUna cosa che allo stato attuale \u00e8 meglio non facciate, ma vi spiegher\u00f2 di cosa si tratta, uno di questi giorni.\u00bb",
        "Or\u2019Ayubu segue i suoi colleghi attraverso il piazzale. Non l\u2019ha mai visto a quest\u2019ora, deserto e sfolgorante nella luce del pomeriggio: sembra immenso. Il dottor Contini ha dato loro una chiavetta USB piena di musica, il suo giornale e il libro che teneva nel cassetto della scrivania. Non ve li litigate, ha detto. Lo sta leggendo Or\u2019Azikiwe, il libro, ed \u00e8 talmente assorto che continua a finire con i piedi nelle pozzanghere:",
        "\u00ab Ehi, sentite un po\u2019\u2026 Me li aspettavo diversi, i libri. Cosa vorr\u00e0 dire questa cosa?",
        "Non rimpiangere",
        "Lo splendore del fiore:",
        "Diventa frutto.\u00bb"
    ],
    "timestamp": "2019-07-30T11:55:27Z",
    "title": "[FdI 2019-2- un sacco fuori concorso] Punto di non ritorno",
    "topic_id": 44058,
    "url": "https://www.writersdream.org/forum/forums/topic/44058-fdi-2019-2-un-sacco-fuori-concorso-punto-di-non-ritorno/"
}