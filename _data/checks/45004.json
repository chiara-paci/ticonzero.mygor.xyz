{
    "author": {
        "author_id": 33047,
        "checks": {
            "contest": 0,
            "flag": true,
            "narrativa": 1,
            "poesia": 0
        },
        "name": "Stefano Verrengia",
        "url": "https://www.writersdream.org/forum/profile/33047-stefano-verrengia/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Il ritorno. Ancora una volta non mi soffermerò su una mera analisi delle frasi ma d'insieme. Sarò pigro, svogliato, quando si parla di prosa, ma soffermarmi ad analizzare parola per parola un'opera in prosa, a volte, mi sembra riduttivo. Lo fa un critico, non un lettore, ed in questo momento mi sento quest'ultimo. Fatta questa precisazione, sono felice perché, in questa terza parte, ho avuto il piacere di veder di nuovo nelle tue mani le redini di questo cavallo selvaggio. Si rientra in quel contesto intimo e colloquiale e, sebbene non apprezzi la scelta (in questo caso e per varie motivazioni) di personaggi di \"fantasia\" dalla chiara origine americana, i dialoghi tornano a trattare \"alla Ballardini\" il tema che mi è caro in questo tuo progetto. Trovo assai interessante tutto il processo di ricerca dell'ispirazione, che hanno gli scrittori, portato alla luce come se fosse una commedia leggera e auto-ironica, a tratti desertica nella sua profondità, ma che nasconde scorpioni, serpenti e l'arida sensazione di non vedere un goccio d'acqua e neanche un miraggio per potersi almeno illudere. Questo il contrasto che mi piace di più, nascosto sotto la calma e monotona ricerca di qualcosa su cui scrivere. Sperando che, in un futuro, la trama non subisca insidiose forzature, continuerò a leggerti. Ciao Robe'."
                ]
            ],
            "timestamp": "2019-10-27T10:38:35Z",
            "title": "On writing 3",
            "url": "https://www.writersdream.org/forum/forums/topic/44399-on-writing-3//?do=findComment&comment=795813",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 26,
        "title": "Racconti a capitoli",
        "url": "https://www.writersdream.org/forum/forums/forum/26-racconti-a-capitoli/"
    },
    "num_chars": 3310,
    "num_commenti": 1,
    "num_posts": 2,
    "post_after": [],
    "post_staff": [],
    "text": [
        "FORSE LA CENERE",
        "1. Il funerale di De Carolis.",
        "Se dovessimo descrivere il signor Autiero, allora potremmo utilizzare la definizione di disilluso sognatore. Nella sua piccola cittadina, infatti, veniva anche chiamato il riso nero . La motivazione dietro questo soprannome è forse più importante anche dell’uomo stesso, nella sua figura. La ragione che ha portato i suoi compaesani a descriverlo con tale appellativo è dovuta proprio al suo strano modo di affrontare la vita, il suo cupo ottimismo, una visione cinica e nichilista pervasa da attimi di speranza e di fiducia nell’uomo e nei suoi mezzi. Ogni qualvolta si parlava, in una conversazione fra amici, del malessere del paese, della povertà, delle guerre, di problemi o di altri cataclismi che piombano malauguratamente sulla testa degli esseri umani, se ne usciva con frasi infelici che spiazzavano gli ascoltatori, molto spesso lasciandoli indignati:",
        "“Lo capisco. Meglio dividere una bara col silenzio che un letto con la moglie.”",
        "Disse, davanti un caffè con dei conoscenti, riguardo la notizia del suicidio di un militare compaesano. Era risaputo che la moglie del sergente fosse una donna assai strana, a tratti isterica. L’uomo si sparò in servizio con la pistola d’ordinanza e non si è mai venuti a conoscenza delle reali motivazioni che lo spinsero al gesto. Si presuppose il tradimento della moglie.",
        "“Sei il buco di un preservativo!”",
        "Esclamò alla figlia adolescente, durante una cena, colpevole di aver portato a casa dei voti mediocri in pagella, alludendo al fatto che fosse non voluta, un errore. La figlia e la moglie non gli parlarono per tre giorni, finché lui non si scusò per aver esagerato con l’offesa.",
        "“Io non credo che morire sia la cosa più brutta che possa capitare ad un uomo. Ricevere una cartella dell’agenzia delle entrate, quella è la cosa più brutta che possa capitare. Però un tumore ai coglioni, beh, è forse la prova definitiva che Dio non esiste … ”",
        "Rispose a Carlo Tabanelli, medico della mutua e suo carissimo amico, parlando di un loro conoscente, paziente di quest’ultimo, al quale era stato diagnosticato un tumore ai testicoli.",
        "Uno degli accadimenti che lo rese celebre e che consolidò il suo appellativo di riso nero (datogli proprio dal suo caro amico medico) fu il funerale del signor Giuseppe De Carolis, l’assessore al turismo tanto ben voluto dalla cittadinanza per i risultati ottenuti nell’attrarre turisti con i loro soldi profumati. Era un uomo grassottello, con una pancia prominente, una faccia tonda e con degli occhiali che sembravano quasi fondi di bottiglia. Era un misto fra un ragioniere di bassa lega ed un camionista dalla rozza parlantina, ma aveva la sapienza derivante dal vivere la strada. Infatti, nonostante la ben nota mancanza di cultura e doti oratorie, il popolo osannava il politico perché si sentiva compreso, rappresentato dalla sua figura, ed in più, grazie all’innegabile aumento delle presenze straniere, riempiva anche le tasche dei commercianti e, di conseguenza, dell’intera popolazione. Per questa sua capacità di far arrivare danaro e persone nella cittadina, molte persone chiudevano un occhio sul suo modus operandi, molto spesso al di fuori della legge, che lo ha reso molto ricco. Era risaputo che, in cambio di cospicue tangenti, il dirigente pubblico elargiva facilmente favori."
    ],
    "timestamp": "2019-10-27T11:09:16Z",
    "title": "Forse la cenere (Cap.1, Il funerale di De Carolis/parte 1)",
    "topic_id": 45004,
    "url": "https://www.writersdream.org/forum/forums/topic/45004-forse-la-cenere-cap1-il-funerale-di-de-carolisparte-1/"
}