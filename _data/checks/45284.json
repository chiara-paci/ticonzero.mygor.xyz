{
    "author": {
        "author_id": 21140,
        "checks": {
            "contest": 0,
            "flag": true,
            "narrativa": 1,
            "poesia": 0
        },
        "name": "Elisabeta Gavrilina",
        "url": "https://www.writersdream.org/forum/profile/21140-elisabeta-gavrilina/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Ciao",
                    "Confesso subito che ho da pubblicare un mio racconto e ti ho scelto come “vittima” per scrivere il commento. Non me ne volere.",
                    "Il racconto è fluido, salvo alcuni punti. Si legge volentieri e alla fine strappa un sorriso.",
                    "Da rivedere la punteggiatura (tanto per rigirare il coltello nella piaga) e da alleggerire alcune frasi. Anche io ho questo vizio: mettere in una frase di tutto di più. Invece merita dare più respiro al testo in alcuni passaggi. A volte invece occorre togliere il superfluo (ma te l’hanno già segnalato).",
                    "Si coglie l’ironia, a tratti quasi caricaturale. Non è facile scrivere racconti ironici e umoristici, di solito sono piatti. Con un po’ di allenamento ci riuscirai senz’altro. Anzi, sei già a buon punto. La stoffa c’è, basta curare di più il testo, i pensieri e i dialoghi.",
                    "Davide capisce che non è un giorno come un altro; si sente con la schiena a pezzi, al primo sbadiglio resta inclinato per paura di raddrizzarsi troppo presto.",
                    "- Secondo me, cominci con una frase troppo lunga, la spezzerei. La punteggiatura è da rivedere.",
                    "…al primo sbadiglio resta inclinato – si rimane inclinati per uno sbadiglio?",
                    "…ha dolore nel muovere il collo … si stiracchia e si prepara per uscire.",
                    "- Queste due frasi sono in contraddizione tra loro",
                    "…va al bagno, si veste,",
                    "- Avevo capito che va al bagno a vestirsi",
                    "…apre l'armadio e regala la propria immagine allo specchio",
                    "- Ben detto!",
                    "- Io gli avrei fatto scoprire il primo capello bianco nel bagno, mentre si lava i denti. Poi lo farei andare a specchiarsi all'armadio per appurare la scoperta alla luce naturale. Ci giocherei un po’, ecco.",
                    "Individua un punto preciso sulla tempia destra e solleva un capello tra pollice e indice con le altre dita a ventaglio.",
                    "È bianco.",
                    "Un capello bianco.",
                    "Il terrore lo assale e rivede in un attimo la propria vita.",
                    "- divertente e scorrevole, riesco a immaginare i gesti",
                    "…la successiva metafora astronomica è una conferma della saggezza acquisita.",
                    "- Piaciuta l’ironia. Bravo",
                    "Si sente vecchio, la foto dell'ultimo compleanno gli sembra un sogno lontano secoli: lui con gli amici davanti a una torta con sopra un ventisei che ardeva di fiammelle.",
                    "- Accidenti, sentirsi vecchio a 27 anni… Non ti dico quanti ne ho io…",
                    "La felicità, “tornassi giovane…” L'ha fatto di nuovo, i ricordi; il maledetto capello bianco, come un virus che succhia vita per lasciare obsolescenza.",
                    "- Mi pare un passaggio un po’ ingarbugliato, non l’ho capito bene. Sicuramente da rivedere la punteggiatura. Provo a rimaneggiare il brano:",
                    "\"Tornassi giovane...\"",
                    "Ripensa a quanto era felice e si immerge nei ricordi, come fanno i vecchi. Il maledetto capello bianco è come un virus che succhia vita per lasciare obsolescenza.",
                    "Basta, sta impazzendo. Demenza senile, \"no!\", un lungo sospiro, deve uscire, ha solo dormito male, niente di più.",
                    "- anche questo è ingarbugliato.",
                    "“Demenza senile”. Il pensiero come un lampo gli attraversa la mente. “Basta, sto impazzendo”.",
                    "Un lungo sospiro. Deve uscire, ha solo dormito male, niente di più.",
                    "Si ispeziona, \"forse non è vero, forse avevo sonno e non ho visto bene\". No, è sempre lì e ce n'è un altro a circa un centimetro, vicino l'orecchio. \"No! Falso allarme!\" ma potrebbe essercene uno dall'altra parte, per un fatto di simmetria. \"Bella la simmetria\", sorride... bella la simmetria? No, basta, deve davvero uscire e per prima cosa chiude quel maledetto armadio con lo specchio sull'anta destra.",
                    "- Anche qui rivedrei la sequenza delle frasi e la punteggiatura.",
                    "\"No! Falso allarme!\" – non l’ho capito. Il cappello bianco c’è o non c’è?",
                    "Appena uscito di casa, torna indietro e si ferma a controllare se ha chiuso il portone;",
                    "- Volevi dire: appena si è allontanato.",
                    "…non ben inquadrata nel proprio ruolo lavorativo.",
                    "- in che senso? O non fa l’aiutante barista?",
                    "\"Ha passato da poco la teoria, forse sta facendo le guide\"",
                    "- ho riletto più volte e mi è venuto il dubbio: parli di scuola guida? Merita specificarlo, altrimenti non si capisce cosa c’entrano i cappuccini.",
                    "… dicendole che la barista avesse un bel sedere (tanto per avere una scusa per guardarla)",
                    "- la barista o l’aiutante?",
                    "…e oggi quella ragazzina è diventata sua figlia o, meglio, la figlia dei vicini.",
                    "- Un po’ambigua, la frase. Questioni di corna? (scherzo) J",
                    "«Un cornetto integrale al miele», tocca a lui.",
                    "- Girerei la frase in questo modo:",
                    "Tocca a lui. «Un cornetto integrale al miele»",
                    "…\"Sì, che poi il latte caldo di mattina mi fa male\".",
                    "- Chi lo dice?",
                    "Di nuovo, sente di invecchiare di minuto in minuto; il capello bianco si diffonde, non vede nemmeno la ragazza che si muove, fascinosa e aggraziata e che arriva da lui con l'ordinazione.",
                    "- Divertente, piaciuto. L’unica pecca è che sembra che sia il cappello bianco a non vedere la ragazza. Anche qui da rivedere la punteggiatura.",
                    "Lo raggiunge una chiamata della fidanzata che gli propone una passeggiata sul lungomare; accetta, gli farà bene per il mal di schiena.",
                    "- Rivedrei la punteggiatura e fornirei qualche dettaglio in più: e contento della chiamata o infastidito? Metterei anche due battute di dialogo.",
                    "Già pensa agli acciacchi con le soluzioni,",
                    "- Già pensa agli acciacchi e alle medicine, alle pasticche da prendere tre volte al giorno, alle gocce sul comodino…",
                    "Smette di pensare…",
                    "- la vedo un po’ difficile, smettere di pensare",
                    "all'angolo della strada dove degli operai stanno scavando un pozzetto e hanno fatto da cui sporgono solo dalle spalle in su.",
                    "- A parte la svista di copia-incolla (non voglio rigirare il coltello nella piaga), questi operai si visualizzano bene. Non tutti ci riescono nella scrittura evocativa, bravo!",
                    "Si ferma a guardare, pochi secondi prima di odiarsi.",
                    "- Vedrei più scorrevole: Si ferma a guardare, e dopo pochi secondi si sente come quei vecchi che passano ore a guardare i cantieri. Così si toglie un riflessivo.",
                    "«Non è più caldo come questa estate, rischio di prendermi qualcosa», niente da fare.",
                    "- Toglierei “niente da fare”",
                    "Poi ho anche un mal di schiena che... guarda, meglio che non te lo dico!»",
                    "- Sembra che le faccia vedere la schiena",
                    "Indica la zona dove ha visto il capello incriminato quella mattina.",
                    "La ragazza si avvicina a lui, lo osserva con accuratezza",
                    "- Meglio “con attenzione”",
                    "… con uno scatto deciso lo estirpa sotto gli occhi infastiditi dell'altro.",
                    "- Bello questo “estirpa”. Ma non sotto gli occhi perché lui non lo può vedere.",
                    "«Sai...», riprende lui, «la barista ha un bel sedere».",
                    "- bella la frase finale.",
                    "A rileggerci!",
                    "Eli"
                ]
            ],
            "timestamp": "2019-11-19T23:26:48Z",
            "title": "Autunno e primavera",
            "url": "https://www.writersdream.org/forum/forums/topic/45053-autunno-e-primavera//?do=findComment&comment=800945",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 27,
        "title": "Racconti",
        "url": "https://www.writersdream.org/forum/forums/forum/27-racconti/"
    },
    "num_chars": 3197,
    "num_commenti": 1,
    "num_posts": 4,
    "post_after": [
        {
            "post_id": 800947,
            "text": [
                "Non è un racconto autobiografico"
            ],
            "timestamp": "2019-11-19T23:30:38Z",
            "url": "https://www.writersdream.org/forum/forums/topic/45284-cara-lei//?do=findComment&comment=800947"
        }
    ],
    "post_staff": [],
    "text": [
        "La vedo ogni mattina.",
        "Capelli in disordine, viso sgualcito, punta su di me lo sguardo ancora assonnato.",
        "La studio con un’attenzione di cui quasi mi vergogno, cogliendo segni dell’età: un altro capello grigio, le palpebre cadenti, le borse sotto gli occhi ombrate a semicerchio. L’ovale del viso che giorno dopo giorno perde la nitidezza del contorno, la pelle sotto il mento sempre più flaccida. Le pieghe amare agli angoli della bocca, una nuova ruga sul labbro superiore che ieri non c’era.",
        "Segni del vissuto.",
        "Piccole grinze a raggiera agli angoli degli occhi. Queste mi piacciono: sono segni che hanno lasciato i sorrisi.",
        "Scorgo l’apprensione nel suo sguardo.",
        "«Tutto bene?»",
        "Sospira. «Sarà una giornata dura, e stasera ho un incontro importante».",
        "«Ma è una bella notizia! Di cosa hai paura?»",
        "«Di non essere all’altezza».",
        "«Solo questa?»",
        "«Del giudizio. Del rifiuto…»",
        "«Suvvia. Ne hai ricevuti di rifiuti e sei sempre qui, viva e in buona salute». Le strizzo l’occhio.",
        "Mi risponde con un sorriso ancora incerto.",
        "«Dimentichi che nella vita hai avuto più “sì” che “no”».",
        "«Vero». Nei suoi occhi passa una luce vispa. «Ma ogni “no” mi ha lasciato una ferita».",
        "«Alla tua età fai ancora la vittima? Adesso mi dirai che ti è mancato l’affetto».",
        "Si stringe nelle spalle. «Come a tutti». Poi sbotta: «L’amore mi è mancato, capisci? L’amore! Di avventure, che certi uomini chiamano “affetto”, ne ho avute anche troppe».",
        "Avvicino il mio viso al suo. I nostri occhi diventano immensi e io posso scrutare nei suoi. E lì, in fondo, si annidano le paure di una bambina fragile.",
        "«Non pensare al passato», pronuncio con dolcezza. «Ti concentri sulle cose sbagliate. I traumi: chi non ne ha? Il vissuto è l’unica vera ricchezza. Guarda avanti. Diventa più solare e vedrai come tutto cambierà».",
        "Mi fissa ancora dubbiosa.",
        "«Se non ami te stessa con tutti i tuoi difetti, errori e ferite, come puoi pretendere che ti amino gli altri?»",
        "Lei sta per piangere.",
        "Arretro un po’ per vedere bene il suo viso. Faccio dei respiri profondi.",
        "Ho bisogno di amarla, questa donna. Con il suo caratterino, le rughe e le borse sotto gli occhi.",
        "«Ti concentri sulle cose sbagliate», ripeto. «Pensa a quanto puoi dare a tutti quelli che incontri».",
        "«Tutti tutti?», domanda ironica. «Anche quelli che non mi vogliono bene? E la gente che mette in giro certe maldicenze?»",
        "«Non ti curar di lor».",
        "Lei assume un’espressione da monella.",
        "«Dici cose giuste, peccato che siano banali».",
        "«A volte è bene rammentarsele».",
        "Inumidisco con il tonico un dischetto di cotone e lo passo sul viso. Stendo con movimenti carezzevoli un velo di crema.",
        "Ora anche il viso di lei è diventato più luminoso.",
        "Sotto il suo sguardo attento mi metto il fondotinta, l’ombretto, il rimmel. L’ultimo tocco: il rossetto. Oggi lo scelgo color fuoco.",
        "Raddrizzo le spalle. Ho bisogno di colmarmi d’amore per poter anch’io essere amata. Di più: voglio traboccare d’amore per poterlo dare agli altri. È il modo migliore per guarire le mie ferite: l’amor che move il sole e l'altre stelle.",
        "Mi pettino con cura. Ecco, sono pronta ad affrontare la giornata.",
        "Prima di spegnere la luce sopra lo specchio guardo lei, trasformata e ringiovanita, che mi sorride con le labbra colorate di rosso. I suoi occhi sono colmi di luce."
    ],
    "timestamp": "2019-11-19T23:29:44Z",
    "title": "Cara Lei",
    "topic_id": 45284,
    "url": "https://www.writersdream.org/forum/forums/topic/45284-cara-lei/"
}