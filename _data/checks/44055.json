{
    "author": {
        "author_id": 24806,
        "name": "Kikki",
        "url": "https://www.writersdream.org/forum/profile/24806-kikki/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Perdonami ma devo interrompere il commento che stavo scrivendo perch\u00e9 ho controllato il numero dei caratteri del tuo testo e sono pi\u00f9 di 9000 mentre il limite consentito sono 8000. Lo far\u00f2 presente allo staff e loro provvederanno a chiudere questo topic e a darti istruzioni a riguardo. Scusa per l'interruzione, avrei dovuto controllare subito.",
                    "Buongiorno e piacere di leggerti!",
                    "Vado a vedere chi \u00e8 morto.",
                    "La prima cosa che vorrei farti notare senza ancora aver letto niente \u00e8 che il testo \u00e8 molto compatto e non vai mai a capo, un po' pesante e poco consigliato. Sempre meglio arieggiare un po' il testo e dare spazio alle parole. Usi metafore che richiamano il mondo animale o comunque naturale: le vacche, le valanghe, gli avvoltoi; in generale ci sono troppe metafore, usale solo per le immagini pi\u00f9 forti, quelle che vuoi rimangano impresse nella mente del lettore, ma non per ogni frase. Appesantisci il testo e il lettore si ingolfa perch\u00e9 ci sono troppe cose e davvero tanti aggettivi. Darei una ripulita al testo per renderlo pi\u00f9 scorrevole.",
                    "Eliminerei \"in noi\" e \"nostro\", appesantiscono il testo senza aggiungere niente perch\u00e9 si sottintende. Metterei anche un punto dopo pensiero, per spezzare e dare enfasi all'ultima frase",
                    "metterei una virgola dopo Tempo e un punto o punto e virgola dopo attimi, mi sembra che la frase reggerebbe bene una pausa pi\u00f9 lunga",
                    "ecco, qui andrei a capo per esempio: finisce l'incipit e comincia il fatto. Eliminerei cos\u00ec fu, comincerei direttamente In quell'attimo... Il protagonista ancora non sa che quell'attimo sar\u00e0 proprio quell'attimo tremendo, perch\u00e9 ancora non ha parlato con l'ospedale. Fino a che non verr\u00e0 informato di quello che \u00e8 successo a suo padre, lui sta vivendo un attimo come tanti altri, ma non quello tremendo che descrivi nell'incipit. Quando viene a sapere di suo padre, allora s\u00ec che l'attimo diventa quell'attimo tremendo",
                    "sostituirei \"e venni a conoscenza\" con: e fui informato, per mantenere la distanza che dai al fatto con la parola deceduto, un termine molto formale e impersonale per descrivere la morte di un padre. Mi fa pensare che i due non fossero in buoni rapporti o che, addirittura, non si parlassero da molto tempo. Crea distanza tra i due.",
                    "metterei: un'infinit\u00e0... vermi fanno con una carcassa",
                    "gli occhi",
                    "sue non serve ed eliminerei anche gelide perch\u00e9 il portone d'acciaio rende gi\u00e0 bene l'idea",
                    "trattenenti \u00e8 proprio bruttino, potresti usare carceriere, guardiane o qualcosa di simile",
                    "proposta: Volevo correre in ospedale, ma mia moglie, pi\u00f9 lucida di me, mi consigli\u00f2 di attendere l'indomani, quando sarei andato all'obitorio per riconoscere mio padre e decidere il da farsi.",
                    "manca la prima di prua. Il soggetto sospinge \u00e8 il vento, \u00e8 lui che muove la barca soffiando nella vela, poi ho una domanda tecnica: so che le barche hanno una prua e che una vela pu\u00f2 trovarsi a prua, ma la vela in s\u00e9 ha una prua? Metterei cos\u00ec: Ero come una vela con il vento da prua: si muove come un serpente strisciante, ma non smuove la barca nemmeno di un misero centimetro.",
                    "sostituirei solamente con solo dal momento che hai gi\u00e0 usato talmente",
                    "questo \u00e8 un periodo molto pesante e troppo raccontato, sono solo parole che non trovano appiglio. Tu scrittore me lo dici, ma io lettore non so se crederti perch\u00e9 non mi hai fatto vedere il protagonista in difficolt\u00e0. Rivedrei tutta la frase magari dando un esempio concreto, che ne so, magari ha problemi sul lavoro, o con la moglie"
                ]
            ],
            "timestamp": "2019-07-30T09:21:23Z",
            "title": "L'urna funeraria (Parte 1)",
            "url": "https://www.writersdream.org/forum/forums/topic/44036-lurna-funeraria-parte-1//?do=findComment&comment=781003",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 26,
        "title": "Racconti a capitoli",
        "url": "https://www.writersdream.org/forum/forums/forum/26-racconti-a-capitoli/"
    },
    "num_chars": 5388,
    "num_commenti": 1,
    "num_posts": 3,
    "text": [
        "Mi sono resa conto che il traffico di esseri umani a scopo di sfruttamento sessuale ricopre il terzo posto, subito dopo il narcotraffico e il commercio di armi, per quanto riguarda i guadagni della malavita organizzata. Ci sono quindi degli interessi politici ed economici molto forti alla base. Per ora ho letto solo fogli sparsi con informazioni raccolte da Roberto e pochi altri dati che ho messo insieme saltando da una pagina all\u2019altra su internet. Vorrei saperne di pi\u00f9, ma ancora non so come fare le mie ricerche, le ragazze sono restie a rivelare tutto e ancora non so di quali fonti fidarmi. Pi\u00f9 leggo e pi\u00f9 si rivelano zone d\u2019ombra e altri legami poco chiari su cui scavare.",
        "La competitivit\u00e0 in strada \u00e8 molto alta e tra di loro le ragazze sono fortemente critiche e piene di pregiudizi soprattutto basati sull\u2019etnia e la provenienza geografica. La tolleranza o la complicit\u00e0 non esistono, i gruppi sono ben distanziati tra di loro e sempre pronti a screditare le \u201ccolleghe\u201d. Bench\u00e9 sulla strada sembrino parte di gruppi numerosi, ognuna di loro \u00e8 sola, ognuna per s\u00e9 cercando di arrivare al giorno dopo senza essere violentate, picchiate, investite o semplicemente insultate come se fossero delle bambole gonfiabili senza un cuore e una testa, in piedi agli angoli delle strade, pronte all\u2019uso e poi riposte secondo la volont\u00e0 del cliente o del magnaccia.",
        "Il mercato del sesso rappresenta una notevole valvola di sicurezza nella diversificazione degli investimenti delle organizzazioni criminali perch\u00e9 costa poco: le ragazze hanno un prezzo di mantenimento davvero basso e soprattutto, sono riutilizzabili, i rischi sono pochi considerando le pene brevi e la difficile applicazione delle leggi, mentre i guadagni sono da capogiro. Una sola ragazza pu\u00f2 far guadagnare in una sera anche pi\u00f9 di 500 euro.",
        "La spesa pi\u00f9 grossa da affrontare \u00e8 quella di affitto della camera d\u2019albergo dove andr\u00e0 insieme al cliente. Per esempio, l\u2019altra sera che abbiamo coperto la zona di via Emilia Ponente, ho scoperto che tra Bologna e Modena molti piccoli hotel e alberghetti vengono usati in questo modo. Le ragazze pagano una camera dove portano i loro clienti. Per dare meno nell\u2019occhio passano dai garage sotterranei, cos\u00ec da non mettere il personale dell\u2019hotel nella condizione di doversi chiedere come mai queste donne entrino ed escano tante volte per notte e sempre accompagnate da un uomo diverso. La prima cosa che mi \u00e8 venuta da chiedere \u00e8 stata se i gestori della struttura ricevessero una parte dei guadagni. La ragazza cui ho chiesto ha riso senza rispondere, mentre Roberto dopo mi ha rimproverata facendomi notare che l\u2019avevo messa in una posizione difficile. Le camere d\u2019albergo danno un certo sentore di sicurezza e di pulizia, meglio del boschetto di Anka.",
        "La tratta di donne a scopo di sfruttamento sessuale ha delle cause molto forti e ben radicate nel tessuto sociale dei Paesi di provenienza delle ragazze. Il fattore scatenante principale \u00e8 sempre la povert\u00e0, \u00e8 sempre la prima ragione che dichiarano tutte, Anka l\u2019ha detto in maniera molto chiara.",
        "Le difficili condizioni economiche e sociali in cui vivono queste ragazze trasforma la prostituzione in un elemento di emancipazione: il denaro da gestire per cambiare il proprio destino e quello dei propri figli rende accettabili molte cose che in altre circostanze non verrebbero nemmeno prese in considerazione.",
        "\u00abIn ogni caso, per ora va bene cos\u00ec\u00bb, Anka sospira rassegnata. \u00abIl posto \u00e8 mio finch\u00e9 sto qui. Ma vi dico che non rimango a Bologna ancora a lungo\u00bb.",
        "\u00abVuoi tornare a casa?\u00bb \u00c8 una domanda ingenua la mia? MI chiedo se Anka abbia lo stesso rapporto che ho io con il significato di casa. \u00abQuando avr\u00f2 soldi a sufficienza torno nel mio Paese e apro un ristorante. Io sono brava in cucina e comincio a essere vecchia per stare in strada\u00bb.",
        "Ho sentito altre ragazze condividere questo desiderio: raccogliere abbastanza denaro e tornare in patria. Per le donne dell\u2019est sembra essere un progetto attuabile, non con facilit\u00e0, ma non \u00e8 fantascienza.",
        "Lasciamo Anka per cui avevamo fatto una deviazione e torniamo, con lentezza, verso la casa rifugio. C\u2019\u00e8 un silenzio spesso e l\u2019aria si riscalda in fretta con i finestrini alzati. Riesco quasi a sentire gli ingranaggi del cervello di Davide che si incastrano e poi si allontanano ad ogni giro.",
        "\u00abLo trovo incredibile comunque\u00bb, decido di interromperlo.",
        "\u00abChe cosa?\u00bb chiede Davide con un tono spaesato.",
        "\u00abChe nonostante tutto, ogni ragazza con cui ho parlato sa sperare e ha uno scopo. Io non sono forte come loro. Pensavo di esserlo, forte e coraggiosa, o forse avrei voluto esserlo, ma non credo sarei in grado di sopportare la strada. Mi spezzerebbe\u00bb, rido, ma senza alcuna allegria. \u00abRiesce quasi a spezzarmi il supermercato, figurati!\u00bb",
        "Credo sia la prima volta che condivido un pensiero tanto personale con Davide.",
        "\u00abA me sembri una persona forte\u00bb, mormora Davide. \u00abNegli ultimi tempi non guadagnano pi\u00f9 come una volta sulla strada, cos\u00ec finisce che in tante ci passino degli anni sui marciapiedi\u00bb.",
        "\u00abNon smettono mai di sperare di tornare a casa per\u00f2 o che un giorno saranno libere\u00bb, lo interrompo. \u00ab\u00c8 questo che trovo molto coraggioso: il fatto che riescano a vedere oltre\u00bb.",
        "\u00abTu non riesci?\u00bb",
        "\u00abDiciamo che faccio fatica a immaginare il futuro\u00bb, ammetto dopo un po\u2019 tirado le dita dei guanti di lana che mi hanno accompagnato in Italia dalla Russia. \u00abCerco di concentrarmi sul presente\u00bb."
    ],
    "timestamp": "2019-07-30T09:34:41Z",
    "title": "Le ragazze - Capitolo 4 - 3/3",
    "topic_id": 44055,
    "url": "https://www.writersdream.org/forum/forums/topic/44055-le-ragazze-capitolo-4-33/"
}