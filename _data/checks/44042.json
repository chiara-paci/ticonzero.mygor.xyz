{
    "author": {
        "author_id": 33079,
        "name": "lucanie",
        "url": "https://www.writersdream.org/forum/profile/33079-lucanie/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Un saluto a tutti! Questo \u00e8 il mio battesimo: il primo commento nell'officina.",
                    "Amo il distopico e quindi mi ci sono fiondato. Premetto di non aver letto tutti i commenti precedenti al mio, per questo motivo chiedo venia qualora tu abbia gi\u00e0 risposto alle poche e umili critiche che dal basso della mia scrivania (anche solo per un esercizio mentale) sar\u00f2 felice di esporre.",
                    "Tanto per iniziare trovo interessante lo spunto. Senza considerare l'uso delle virgole (eccessivo) e la forma (che io arricchirei leggermente, in modo che la lettura diventi pi\u00f9 musicale e meno didascalica) mi pare che il tenore del brano rispetti in pieno l'umore che una storia distopica dovrebbe trasmettere. L'unica cosa \u00e8 che forse dovresti creare un background pi\u00f9 vicino al lettore, cercando magari di far intuire per quale motivo i disoccupati dovrebbero essere considerati reietti. E' inevitabile empatizzare con essi, questo \u00e8 chiaro, ma non trovo lampante la plausibilit\u00e0 di una scelta politica atta ad annientarli. Ipotizzi una realt\u00e0 in cui il sistema capitalistico abbia ridotto il lavoro a una forma di sfruttamento radicale, o semplicemente hai pensato alla prospettiva dell'eliminazione degli inoccupati perch\u00e9 un peso per la societ\u00e0? A mio avviso questa seconda visione si troverebbe in antitesi con la prima. In tal senso potresti provare a far capire meglio il perch\u00e9 si sia arrivati a questa situazione o perch\u00e9, ad esempio, il lettore dovrebbe vedere un collegamento tra un'ipotetica epurazione morale e appunto il complotto finalizzato alla cancellazione dell'intera fascia di persone senza impiego.",
                    "Relativamente alla narrazione, in tal senso, c'\u00e8 un concetto che secondo me sfugge. Vedo una sorta di allegoria dei nostri tempi, soprattutto quando parli di annunci di lavoro enigmatici, ma provare a far intuire meglio dove la filosofia del corto vorrebbe andare, non sarebbe male.",
                    "A questo proposito mi chiedo addirittura quanto una sorta di spiegone iniziale possa essere adatto a un cortometraggio. Mescolare infatti la narrativa all'arte visiva del cinema non \u00e8 sempre una scelta funzionale, secondo me. Soprattutto qualora si tratti di un corto, che di per se non dovrebbe avere la pretesa di spiegare troppe cose, ma piuttosto renderle intuitive. Non so, \u00e8 come un limbo. Con una premessa cos\u00ec so gi\u00e0 cosa aspettarmi, rischiando di partire con un preconcetto instillato dall'autore, ma allo stesso tempo mi sentirei forse pi\u00f9 confuso. Insomma, se ci fosse un'aderenza tra questa introduzione e il corto che vedremo, dovresti forse renderla pi\u00f9 fluida e misteriosa.",
                    "P.S.:",
                    "Ti consiglio di rivedere la punteggiatura qui:",
                    "\"Un gruppo estremista, che poi si scopr\u00ec essere chiamato i \"Ripulitori\" attirava gente con disperato bisogno di lavoro e li sottoponeva ad un rivisitato esperimento di Milgram. Se la vittima lo portava fino in fondo veniva eliminato a sua insaputa dopo un colloquio con l'\"organizzatore\"",
                    "E il plurale della persona verbale qui:",
                    "...capi di stato credettero che questa fu una buona idea e l'attu\u00f2..."
                ],
                [
                    "Okay, cos\u00ec mi \u00e8 tutto un po' pi\u00f9 chiaro. Adesso mi sorge per\u00f2 un quesito. Aldil\u00e0 dei mezzi utilizzati, o della strategia studiata da questi gruppi, mi pare che la filosofia alla base non sia pos\u00ec deprecabile. E' questo che cercavi di far trasparire?"
                ]
            ],
            "timestamp": "2019-07-29T09:25:45Z",
            "title": "Introduzione cortometraggio distopico",
            "url": "https://www.writersdream.org/forum/forums/topic/43978-introduzione-cortometraggio-distopico//?do=findComment&comment=780787",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 25,
        "title": "Frammenti",
        "url": "https://www.writersdream.org/forum/forums/forum/25-frammenti/"
    },
    "num_chars": 1850,
    "num_commenti": 1,
    "num_posts": 4,
    "text": [
        "Di seguito il link al post da me commentato:",
        "Un saluto a tutti i naviganti, \u00e8 questo l'incipit del mio romanzo politico e fantascientifico. Mi piacerebbe averne pareri.",
        "Ho scritto questo piccolo passaggio introduttivo che dovrebbe rappresentare uno dei tre o quattro ponti tra il ricordo del passato e il resoconto sul presente della storia. Non l'ho ancora terminata, ma devo buttare gi\u00f9 l'ultimo capitolo. Dopo il breve testo che sto condivendo con voi, c'\u00e8 dunque una vera e propria introduzione che scavando indietro nel tempo, contestualizza meglio un po' tutto il romanzo.",
        "Questa parte dovrebbe invece trasmettere il tono e l'umore del testo senza farne comprendere appieno l'obbiettivo ma invitando, anzi, a proseguire nella lettura.",
        "Che dite?",
        "\"E' impossibile definire la vacuit\u00e0 di un passato lontano, costantemente sbiadito dal tempo e dall'opera dell'uomo\".",
        "Questo breve aforisma, nella sua apparente banalit\u00e0, mi accompagna da tutto il giorno. Negando ai miei ricordi la sua origine, ticchetta da un angolo all\u2019altro del mio cervello generando come l\u2019effetto di un flipper impazzito. Di fronte ai miei occhi, socchiusi su di un corpo steso ma abbastanza aperti da tenerlo parzialmente collegato alla realt\u00e0, si trova uno schermo. \"Perfino qui...\" mi viene da pensare. Sta accesso sul muro di fronte al mio letto a ricordarmi di quanto il passato possa essere rielaborato, rimosso o nelle coscienze confuso, infine distrutto. Non \u00e8 dunque impossibile cambiare l'ordine di eventi che ci ha preceduto. L'A.R.s.A (Aggiornamenti Radiotelevisivi sull'Attualit\u00e0) grazie allo schermo qui presente e a tutti gli altri diffusi altrove, lo fa alla sua maniera da molti e lunghi anni. Dall'anno del cambiamento in poi, il suddetto ente statale, \u00e8 stato difatti il solo a occuparsi d'informazione pubblica. Meglio detta, in uno Stato assolutista, propaganda."
    ],
    "timestamp": "2019-07-29T09:52:31Z",
    "title": "\"Un incipit\" per il mio distopico",
    "topic_id": 44042,
    "url": "https://www.writersdream.org/forum/forums/topic/44042-un-incipit-per-il-mio-distopico/"
}