{
    "author": {
        "author_id": 16174,
        "name": "zorrozagni",
        "url": "https://www.writersdream.org/forum/profile/16174-zorrozagni/"
    },
    "checks": {
        "num_chars": true,
        "timestamp": true,
        "valid": 0.8584615384615385,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 0.8584615384615385
            },
            "text": [
                [
                    "Ho letto questo racconto di getto, e l'ho trovato molto buono. Mi sembra che sia impeccabile, i personaggi, nonostante la loro natura, sono molto pi\u00f9 umani di quelli di tanti altri racconti; la trama \u00e8 avvincente e sprona alla lettura. Secondo me \u00e8 un racconto comunque nuovo, fresco, soprattutto nei dettagli. Il tema generale, l'IA umanizzata, le implicazioni turinghiane ecc non sono del tutto originali, ormai sono stati cos\u00ec esplorati dalla fiction da essere ormai quasi un topos. Ma il modo in cui sviluppi il racconto \u00e8 fuori dal clich\u00e9 e di fatto sfrutti la familiarit\u00e0 con il tema come trampolino di lancio per offrire dei dettagli nuovi. Io refusi o errori oltre a quelli segnalati non ne ho visti, mi pare anche che la grammatica sia quasi impeccabile, per cui non ho altro da aggiungere a questo mio commento. Grazie per averlo scritto!",
                    "F."
                ],
                [
                    "Aggiungo anche che a me ha convinto anche la forma utilizzata. Non \u00e8 peculiare o sperimentale, ma in alcune soluzioni \u00e8 ([...], o nelle sottolineature) l'ho trovata personale. A me poi in generale piace uno stile semplice, funzionale alla storia, e in questo racconto di trama e di contesto mi sembra sia ottima!"
                ]
            ],
            "timestamp": "2019-07-30T19:23:27Z",
            "title": "[FdI 2019-2- un sacco fuori concorso] Punto di non ritorno",
            "url": "https://www.writersdream.org/forum/forums/topic/44058-fdi-2019-2-un-sacco-fuori-concorso-punto-di-non-ritorno//?do=findComment&comment=781094",
            "weight": 2
        }
    ],
    "commenti_weight": 2,
    "expected_weight": 1,
    "forum": {
        "forum_id": 26,
        "title": "Racconti a capitoli",
        "url": "https://www.writersdream.org/forum/forums/forum/26-racconti-a-capitoli/"
    },
    "num_chars": 4178,
    "num_commenti": 1,
    "num_posts": 5,
    "text": [
        "Lo sveglia un grido concitato di Egor, che si \u00e8 messo a biascicare incomprensibile. Capisce solo il suo nome, ripetuto. E non sono pi\u00f9 nell'impianto di saturazione.",
        "Ale, Alessio, \u010dto proischodit? Ty menja sly\u0161i\u0161'? sly\u0161i\u0161' menja?",
        "Apre gli occhi, ed \u00e8 sott'acqua. Non ricorda nemmeno di essere sceso per il turno, eppure evidentemente lo ha fatto. Il saldatore penzola quattro metri sotto di lui, e lui \u00e8 artigliato con l'avambraccio ad un montante, con l'ombelicale tutto attorcigliato al collo. Anche quando \u00e8 nato aveva il cordone attorno al collo, no? O forse non era lui\u2026",
        "A Ja pridu, ty ne uchodi. Idu u\u017ee!",
        "Egor sta continuando a urlare dalla campana. Impossibile capirlo. Ma altre voci si sentono negli auricolari del casco. Sono gli altri colleghi, dalla camera di saturazione. Alessio sospira, deve aver fatto un grosso casino, perdendo i sensi cos\u00ec.",
        "Mentre si allontana, risalendo verso la campana, da sotto alla gabbia Anita gli rivolge un cenno di saluto, prima di scomparire nel blu.",
        "Ma che cazzo succede, Ale? \u2014 grida Fabiano dall'interfono, mentre risalgono in campana.",
        "Egor \u00e8 scosso, abbassa la testa. Non ci sta a fare la sua prima saturazione con un compagno che non \u00e8 lucido, che non risponde e non rientra quando \u00e8 il suo turno. Si era gi\u00e0 rimesso il suo casco, da solo, per venire a soccorrerlo, e Alessio prova un istintivo moto di affetto per quell\u2019allampanato novellino russo, e vorrebbe abbracciarlo, stringerlo anche lui.",
        "Ma niente, Egor si \u00e8 fatto prendere dal panico, non mi funzionava l'audio e non sentivo\u2026",
        "Silenzio di Fabiano, ma interviene Mauro.",
        "E com'\u00e8 che sei rimasto sotto venti minuti di pi\u00f9? Lo sai che da protocollo\u2026",
        "Lo so, secondo te non lo so? Dovevo finire un giunto, che facevo lo lasciavo a met\u00e0?",
        "Sente i compagni che in parte si tranquillizzano, gli credono, vogliono credergli. Quando arrivano su, gli danno pacche sulle spalle.",
        "Ci hai fatto prendere un bello spavento, coglione! E rispondi a \u2018sto cazzo di interfono.",
        "Il tedesco si sta preparando per il suo turno, la loro risalita a met\u00e0 lo obbliga a scendere prima. \u00c8 seccato e non pare interessato alle sue motivazioni, lo fissa dal basso verso l'alto, seduto, con i gomiti sulle ginocchia.",
        "Poi Fabiano e Egor si spostano nella loro sezione, da soli. Gli stringe una spalla.",
        "Tutt'appost, Egor?",
        "Lui annuisce, ma non \u00e8 convinto come gli altri. Lui gli ha visto gli occhi, quando \u00e8 riemerso dalla botola nella campana.",
        "I due prendono la cena dal passavivande del tronchetto centrale, si mettono sulle cuccette ognuno per conto suo, e per un po' si sente solo il rumore delle guance che risucchiano, delle mascelle che schiacciano. Alessio affetta una mela, ne osserva il gambetto. Il picciolo. Non \u00e8 altro che un cordone ombelicale, in fondo. Nasciamo con un ombelico perch\u00e9 un tempo ci serviva un\u2019\u00e0ncora. Ora non lo abbiamo pi\u00f9, ma senza i marosi ci squassano l\u2019anima.",
        "Alessio riflette, forse c'\u00e8 qualcosa nel gas. Il suo cervello non funziona pi\u00f9 bene, se ne va per conto suo. La neve lunare? Il picciolo ombelicale? Forse lo chef ha sbagliato la miscela, ha tagliato male l'heliox e li sta intossicando, per questo ha le allucinazioni. Perch\u00e9 solo lui per\u00f2?",
        "Finisce il pasto, un risotto con dei carciofi che sembrano gelatina impastata con paglia delle sedie. Si sdraia sul suo letto, fissa il soffitto curvo su cui ha appiccicato la prima foto di suo figlio in sala parto, e si abbandona ai ricordi. Da quando \u00e8 arrivato quel minuscolo essere, gli pare che tutto abbia iniziato a girare pi\u00f9 veloce. Forse ha ragione Laura, perch\u00e9 non piantarla con quel mestiere? Ormai non riesce pi\u00f9 a stare al passo, e potrebbe trovare qualcosa anche a Genova, sforzandosi un po'. O magari, potrebbero trasferirsi. Isole, estero. Fare l'istruttore, con la sua esperienza troverebbe facilmente qualche impiego. Certo dovrebbero accontentarsi. Dovrebbe vendere la casa. Certo sarebbero molti cambiamenti. Ma Laura glielo chiede ormai ogni volta che torna. E anzi, non gli chiede davvero quello. Gli chiede di essere l\u00ec, almeno un po'. Di non immergersi nuovamente mentre \u00e8 l\u00ec con loro.",
        "Ma Alessio sente quella zavorra che lo trascina a fondo. E da quando \u00e8 padre ha paura di lasciarsi andare. Di farsi prendere dal blu."
    ],
    "timestamp": "2019-07-30T19:28:32Z",
    "title": "Ombelicale - Parte 5 di 6",
    "topic_id": 44062,
    "url": "https://www.writersdream.org/forum/forums/topic/44062-ombelicale-parte-5-di-6/"
}