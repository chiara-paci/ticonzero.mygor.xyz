{
    "author": {
        "author_id": 33115,
        "name": "andrea werner mondazzi",
        "url": "https://www.writersdream.org/forum/profile/33115-andrea-werner-mondazzi/"
    },
    "checks": {
        "num_chars": true,
        "timestamp": true,
        "valid": 0.8,
        "weight": true
    },
    "commenti": [
        {
            "checks": {
                "timestamp": true,
                "valid": 0.8
            },
            "text": [
                [
                    "Il testo scorre discretamente ma devo ammettere che sembra pi\u00f9 un brano ritagliato da un elaborato pi\u00f9 lungo, che non un racconto.",
                    "Dove sta il piccolo (o grande) contraccolpo emotivo che dovrebbe lasciarci il testo?",
                    "Dove sta l'epifania che dovrebbe arrivare inattesa e imprevista?",
                    "O, se di tutto ci\u00f2 vogliamo fare a meno, dove sta il momento di lirismo, il lessico, le scelte semantiche, simboliche, la ricerca del musicale, insomma ci\u00f2 che apre da s\u00e9 la strada nell'inconscio del lettore, regalandogli la nuda intuizione di un significato?",
                    "Insomma, dove sta la ragion d'essere cos\u00ec corto e raccolto di questo testo?",
                    "Ti suggerisco di ricamargli intorno dell'altro, strutturarlo, inserirlo in una fabula di pi\u00f9 ampio respiro. \u00c8 scorrevole, come detto, ma del racconto, a mio parere, ha poco.",
                    "Buona scrittura e in bocca al lupo."
                ]
            ],
            "timestamp": "2019-07-28T17:50:37Z",
            "title": "Un momento di armonia",
            "url": "https://www.writersdream.org/forum/forums/topic/43349-un-momento-di-armonia//?do=findComment&comment=780690",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 27,
        "title": "Racconti",
        "url": "https://www.writersdream.org/forum/forums/forum/27-racconti/"
    },
    "num_chars": 6229,
    "num_commenti": 1,
    "num_posts": 10,
    "text": [
        "Era un tipo tutto sommato umile, ma di quell'umilt\u00e0 di comodo e un po' vigliacca che, presto o tardi, finisce col rivelarsi per ci\u00f2 che \u00e8.",
        "Non era avvezzo, infatti, a perder tempo per vantare chiss\u00e0 che pregi, anche se le disdette e le malesorti toccategli, quelle s\u00ec, non lesinava di sottolineare, timido crocefisso come prediligeva disegnarsi.",
        "A ben vedere, neanche celava spirito capace di metter s\u00e9 stesso a disposizione, o di donarsi: non s'era mai andato a ficcare in fatti altrui, in soccorso, a prender difese o a contestare.",
        "\"Meglio un profilo basso\", onde sfuggire all'attenzione e conservar per s\u00e8 l'orticello che gli era capitato. \"Non mi si pu\u00f2 biasimare, la vita \u00e8 dura, la vita \u00e8 quello che \u00e8, non io posso cambiare il mondo\", e si pasceva, cos\u00ec, senza mai mirar pi\u00f9 in l\u00e0 d'un agognato sentirsi satollo, s'aggrappava geloso a confortanti minute consuetudini, si voltava altrove, non di meno, ogni volta si profilasse il rischio di dar casa ad una pulce, nell'orecchio della coscienza.",
        "Alle volte arraffava pure (senza aggredire, beninteso), quando gliene si presentava palese e discreta l'occasione, \"se non io, lo far\u00e0 qualchedun altro\", calcolava, convinto che il proprio quieto vivere fosse un patrimonio e non un privilegio.",
        "La sua, insomma, era un'esistenza strisciante, senza orgoglio e senza troppo senso del dovere, tranne quello verso i bisogni propri. E lui nulla desiderava mutasse.",
        "Ma, come da legge di natura, arriv\u00f2 il giorno in cui gli eventi gli imposero di confrontarsi con la propria inanit\u00e0.",
        "Fu il giorno in cui non ebbe modo d'ignorare come il triste destino d'altri discendesse dalla sua misera piccolezza.",
        "Quel giorno, infatti, un losco figuro aggred\u00ec la folla all'improvviso. Egli s'adoper\u00f2 per mettersi in salvo e, nonostante disperasse di riuscirvi (sveltezza ed agilit\u00e0, bisogna ammetterlo, non erano il suo forte), caso volle che l'attenzione del pericoloso assalitore fosse calamitata da qualcun'altro, passante di l\u00e0. Riusc\u00ec, quindi, a trovar riparo da tergo all'aggressore e l\u00ec ristette immobile, trattenendo il fiato. All'altro che s'era attardato e si trovava ora, spalle al muro, a fronteggiare lo spietato predatore, da dietro il suo riparo pot\u00e9 fissare gli occhi.",
        "Non lo conosceva, non era di l\u00ec, uno straniero, tratti e colore lontani dai propri. Quello pure, terrorizzato, d'un tratto gli incroci\u00f2 lo sguardo.",
        "Questi osserv\u00f2 lui nascosto, guard\u00f2 poi di nuovo al proprio cacciatore, rivolse infine ancora a lui occhi fermi che, in una lingua universale e silenziosa, negoziavano un accordo con inequivocabile urgenza: \"Non chiamer\u00f2 gridando al tuo aiuto onde non comprometterti il nascondiglio, in questo modo a te coster\u00e0 poco rischio disturbarlo, cosicch\u00e9 si distragga da me\".",
        "Paralizzato nel corpo, non lo era nell'animo, che subito afferr\u00f2 l'aiuto che gli veniva domandato.",
        "E per\u00f2 non c'era via alcuna di trovar coraggio per agire, un rumore, un diversivo, qualcosa che regalasse al povero malcapitato il giogo di un istante per tentare di sfuggire.",
        "Cos\u00ec, quasi pi\u00f9 preoccupato di giustificar la propria pavidit\u00e0, di quanto lo perturbasse il destino che s'andava profilando al suo sfortunato interlocutore oculare, gli restitu\u00ec un'espressione patetica e desolata, come a rispondere: \"Comprendimi, non ne ho la forza! E poi, ben che finisca, son convinto uno di noi dovr\u00e0 morire. M'addolora la fine sia la tua ma, o io, o te, che cambia?\".",
        "Al che, l'impietoso offensore strazi\u00f2 la vittima prescelta ed il remissivo vigliacco, a quella vista, s'atterr\u00ec per poi appiattirsi meglio nel suo pertugio, dove rest\u00f2 immobilizzato, fino a quando tutto non fu finito.",
        "S'affacci\u00f2 quando non s'udiva, gi\u00e0 da un po', pi\u00f9 suono alcuno, segno forse che il pericolo fosse ormai lontano e cos\u00ec era: giovani dalla pelle col medesimo pigmento che colorava lo straniero, somiglianti a lui, l\u00ec, intorno ai resti di ci\u00f2 che doveva essere stato loro fratello maggiore, piagnucolavano in silenzio.",
        "Al cospetto di una tale scena, pur di sottrarsi all'insopportabile vergogna, l'animo gli si dilegu\u00f2 in fondo all'indole, in cerca del recesso quanto pi\u00f9 buio e oscuro potesse scovarvi. Stava proteggendo i suoi pi\u00f9 piccoli compagni quel poveraccio e non aveva chiesto a lui di sacrificarsi al posto proprio. Solo un poco di complicit\u00e0, quella s\u00ec, gliela aveva chiesta. Ed anche se avrebbe potuto tentare di salvarsi chiamando in causa lui, aveva scelto di non tradirlo. Quello s\u00ec, coraggioso, non aveva preteso porre il proprio bene davanti al bene altrui. Non come lui che, di fronte non all'impossibile, ma a ci\u00f2 che avrebbe avuto mezzi per compiere, s'era tirato indietro. Per queste considerazioni, all'animo suo spaurito non era dato scampare alla vergogna ed anzi, pot\u00e9 solo precipitare, come cenere, in fondo al sacco vuoto d'ogni barlume di carattere in cui lui, infingardo, era ora costretto a riconoscersi.",
        "Prese a piangere e continu\u00f2 per giorni e giorni, fino a che, esausto e annichilito, si risolse incapace d'elaborare una sia pur angusta prospettiva di salvezza, in cui riparare la coscienza. Una chiave, era chiaro, non c'era a consentirgli ancora di leggere l'intero suo vissuto altro che un egoistico e miserevole spreco di vita.",
        "L'immagine di quegli abbandonati superstiti che piangevano il loro compagno benefattore si impresse in lui indelebilmente ed il senso di colpa, pesante come un macigno, l'oppresse tanto da portarlo a desiderare di farla finita.",
        "Infatti, tessette una corda e, essicato d'ogni lacrima, s'appese.",
        "Allora, la colpevolezza profonda, la colpevolezza sincera che non osa domandare d'essere perdonata, fu doccia divina scesa a mondare il suo cuore divenuto ormai penitente e, da bruco che era, divenne crisalide.",
        "Rimase appeso allo stelo d'erba il tempo che prese spurgar lo spirito dall'egoismo che sempre vi aveva gravato, fino a quando non divenne tanto leggero da consentire alle ali lo sfarfallio.",
        "Poi, in un bagno di sole, rinacque farfalla.",
        "Volteggiando nel cielo, osservando dall'alto l'ingresso del formicaio, ringrazi\u00f3 con tutto s\u00e9 stesso quella formica che, non solo dal becco del passero affamato aveva protetto i propri giovani ed inesperti fratelli, non solo aveva al contempo evitato a lui d'andare incontro ad identica fine, ma aveva anche saputo insegnargli a volare."
    ],
    "timestamp": "2019-07-28T18:03:03Z",
    "title": "La colpevolezza mondatrice",
    "topic_id": 44038,
    "url": "https://www.writersdream.org/forum/forums/topic/44038-la-colpevolezza-mondatrice/"
}