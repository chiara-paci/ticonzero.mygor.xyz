{
    "author": {
        "author_id": 24956,
        "name": "bwv582",
        "url": "https://www.writersdream.org/forum/profile/24956-bwv582/"
    },
    "checks": {
        "num_chars": true,
        "timestamp": true,
        "valid": 1.0,
        "weight": true
    },
    "closed": false,
    "commenti": [
        {
            "checks": {
                "timestamp": true,
                "valid": 1
            },
            "text": [
                [
                    "Il \"per fortuna\" non mi suona molto. Immagino che dici perch\u00e9 non conoscendola non hai sofferto per lei e/o cose simili, ma detta cos\u00ec sembra che non te ne importa nulla...",
                    "Frase davvero molto intensa.",
                    "Ho visto che hai citato un fatto realmente accaduto - ho inserito il nome su Google.",
                    "Questa frase \u00e8 pu\u00f2 rivelarsi una specie di bomba a orologeria. Nel senso che se decidi di sviluppare il romanzo in modo pi\u00f9 sentimentale e/o vicino alla protagonista puoi dire molto altro. Se resti impersonale comunque la isolerei andando a capo.",
                    "Diciamo che non ho capito il senso... anzi, posso dire che \u00e8 meglio che non ti dico quale senso o quale cosa ho capito.",
                    "Ok, ti lascio un commento complessivo qui, anche in riferimento all'altro frammento che era per met\u00e0 ripetuto dal capitolo precedente - come detto, immagino sia una svista, non preoccuparti, non c'\u00e8 nessun problema.",
                    "Comunque passi a una situazione opposta dove ci presenti una figura somigliante a una \"libera imprenditrice\" (non mi viene un termine di paragone migliore). In questo frammento inizio a vedere quella forza di cui parli delle ragazze pi\u00f9 che negli altri perch\u00e9 presenti una donna molto forte e sicura di s\u00e9 e sembra che anche la protagonista-narratrice (tu) sia molto colpita da questa nuova figura. E non lo dico per il \"non pensavo che ci fossero delle donne come lei\", ma in generale, da come ne parla e da come la mostra sicura di s\u00e9 e del proprio lavoro; senza contare che ci sono i tratti classici che danno proprio l'idea della figura \"forte\" da seguire da cui la protagonista impara qualcosa; in questo caso le regole della strada - in questo contesto - oltre che il proprio meccanismo di difesa e sopravvivenza. Mi d\u00e0 proprio l'idea, nell'immediato del resto del capitolo, che questa donna (Anka) segni la protagonista e/o la porti a crescere interiormente o comunque ad essere pi\u00f9 ricca dentro, anche solo per un singolo aspetto e/o un singolo ideale di vita. Ho avuto questa impressione da lettore... e l'ho condivisa con te.",
                    "In generale buona scrittura, , e alla prossima lettura."
                ]
            ],
            "timestamp": "2019-07-29T19:55:46Z",
            "title": "Le ragazze - Capitolo 4 - 2/3",
            "url": "https://www.writersdream.org/forum/forums/topic/44046-le-ragazze-capitolo-4-23//?do=findComment&comment=780928",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 27,
        "title": "Racconti",
        "url": "https://www.writersdream.org/forum/forums/forum/27-racconti/"
    },
    "num_chars": 5629,
    "num_commenti": 1,
    "num_posts": 10,
    "text": [
        ".",
        "Ho fatto due commenti a due frammenti diversi e ho inserito qui il pi\u00f9 \"completo\", se dovessero essere insufficienti provveder\u00f2 a farne un altro.",
        "La cerimonia",
        "\"Invincibile\".",
        "Ho sempre usato questa parola per definirmi; aggiungo \"invulnerabile\" o \"divino\" come sinonimi in caso di bisogno. Avevano bisogno di me, mi volevano, ma ancora di pi\u00f9 io volevo loro.",
        "Il sacerdote avanza.",
        "Guarda dritto davanti a s\u00e9, sta recitando una parte, ne sono certo; ignora i nostri sguardi e si compiace del brusio dell'attenzione crescente. Abbozza un sorriso compiacente; si distrae, controlla il foglio arrotolato sottobraccio.",
        "\"Non capisci niente, infame!\" Mi tremano le mani.",
        "Mia madre mi trattiene; invisibile agli altri, non posso sfuggire alla sua presa.",
        "Sono sempre stato il migliore. Primo tra i primi, io su un piatto della bilancia, il resto nell'altra e l'asta pendeva comunque dalla mia parte.",
        "Mi hanno cercato, hanno dovuto scomodare quel tessitore di inganni per convincermi. No, no e no! Pensano di essere stati furbi nel trovarmi, ma cercavo solamente un pretesto per poter partire: io ho voluto che mi trovassero, io ho voluto farmi riconoscere.",
        "Il cielo \u00e8 sereno.",
        "Mi chiedo perch\u00e9 il tempo sia insensibile al mio dolore; dovrebbe piovere, piovere tanto. Piovere fino a sommergere questa cerimonia e quella maledetta citt\u00e0 sopra le nostre teste. I miei compagni hanno la faccia di circostanza del \"uno in meno\", qualcuno abbozza un mezzo sorriso malinconico verso di me per rendermi - che so - partecipe del sentimento falso che hanno stampato in viso. Sciocchi! Idioti! Voi non capite, non potete capire!",
        "Ho sempre combattuto per me stesso, per interesse personale; voglio essere il migliore ed essere riconosciuto come tale. Mi devono temere i nemici e, ancora di pi\u00f9, gli alleati: come si permette quel codardo borioso di rubare cio che \u00e8 mio?",
        "\"Tu! Scimmia a cui \u00e8 stato affidato il potere! Non puoi permetterti di affrontarmi cos\u00ec, a viso aperto, arrogandoti un diritto che non hai meritato! Arrogante! Presuntuoso! Cane bastardo! Che possano galleggiare le tue interiora su questo fiume in cui ogni giorno trasciniamo brandelli di nemici!\"",
        "Mi sono trattenuto quel giorno. Sarei arrivato a ucciderlo e spolparlo fino a vomitarne la carne solo per curare le ferite del mio orgoglio...",
        "Parole di circostanza.",
        "Sapevo che sarebbe finita cos\u00ec, in fondo \u00e8 per questo che ancora gira a sbafo nel nostro campo quel sacerdote; forse ha saputo che si tratta della persona a me pi\u00f9 cara, forse \u00e8 per questo che ogni tanto si ferma e cerca la pausa a effetto.",
        "Si guarda intorno, cerca consensi e si ubriaca di cibo per il suo io interiore; lo immagino tornare alla sua tenda con la bocca grondante di autocompiacimento. Perch\u00e9 non c'\u00e8 lui disteso su quella pira?",
        "Mi hai detto che saresti sceso sul campo di battaglia al posto mio e ti avrei persuaso con ogni mezzo dal farlo. Ma ti ho visto deciso e sicuro di te e non ho potuto far altro che lasciarti andare.",
        "\"No, non posso farmi vedere preoccupato\".",
        "Arrabbiato, prego gli dei di farti tornare indietro. Ma non vuoi tornare indietro.",
        "Cos\u00ec continuo a pregare per chiedere la tua sopravvivenza mentre ogni istante della mia vita senza di te \u00e8 un fendente al cuore nel saperti lontano. Vedo che la mia armatura ti sta bene ma non devi indossarla. Non farlo, no...",
        "Ti sei allontanato con le mie armi e mi lasci il sapore amaro di giorni squallidi in cui vorrei che gli dei si prendessero la vita di tutti pur di risparmiare la tua. Non andare...",
        "E invece sei andato quel giorno.",
        "Torni su questa pira.",
        "Gli occhi chiusi, la bocca dritta e il viso senz'anima mi colpiscono pi\u00f9 del bianco perlaceo della tua pelle. Non vedr\u00f2 mai pi\u00f9 il tuo sorriso e non sentir\u00f2 pi\u00f9 la tua voce e le tue parole di dolcezza.",
        "Tu che hai cercato di farmi ragionare quando non ti ascoltavo.",
        "Tu che sei morto per colpa mia, Patroclo...",
        "Ho deciso di non combattere pi\u00f9 per il mio stupido orgoglio.",
        "Voglio combattere per proteggere gli altri e il mio popolo, questo mi ha detto Patroclo con il suo sacrificio.",
        "\"No, non mi importa del bottino, io ti chiedo scusa\".",
        "Questo \u00e8 il mio pensiero mentre mi riconcilio con il re con gli occhi gonfi di lacrime.",
        "Urlo con quanto fiato ho in corpo, urlo con tutto il disprezzo di cui sono capace. Il mio pi\u00f9 grande desiderio \u00e8 quello di gridare fino a farmi scoppiare il cuore e... no, non \u00e8 vero, ho un desiderio ancora pi\u00f9 grande. Cresce in me la fiamma dell'odio, divampa in incendio fino a ridurmi l'anima in cenere.",
        "\"Devo vendicarti, amico mio\".",
        "Il corpo di Patroclo brucia.",
        "Il sacerdote accompagna le fiamme con una poesia che legge dai suoi papiri; chiss\u00e0 se si tratta di epitaffi personali o di frasi per ogni occasione. Lui ha fatto la sua parte.",
        "Vorrei sgozzarlo fino a spegnere quel fuoco con il suo sangue nella speranza di dare la sua vita al mio migliore amico...",
        "Mi manca, mi manca la sua dolcezza, mi manca la sua capacit\u00e0 di dare un senso alle mie giornate...",
        "Piovi, tempo! Apri le tue cataratte e folgoraci con i i tuoi fulmini, fa' terra bruciata intorno a noi dalla spiaggia a quella citt\u00e0 ingiuriosa che tanti danni ci ha causato!",
        "Ho deciso, sar\u00f2 un uomo migliore.",
        "Lo ripeto a me stesso ora, su questa spianata di terra.",
        "Alzo lo sguardo.",
        "Ettore \u00e8 un uomo imponente.",
        "Per gli altri, per me \u00e8 solo un insetto. Devo schiacciarlo, ogni mio gesto dice questo, ogni mio respiro \u00e8 finalizzato alla sua morte.",
        "Lui trema nel vedermi, forse gli altri non se ne accorgono ma non mi sfugge la sua paura. La sento nell'aria, nella voce e nei movimenti.",
        "Ettore \u00e8 il mio riscatto.",
        "Mi scaglia la sua lancia ma sono lesto a proteggermi con lo scudo.",
        "Sei solo un morto che cammina: non puoi fare pi\u00f9 niente, ora tocca a me."
    ],
    "timestamp": "2019-07-29T20:31:29Z",
    "title": "[FdI 2019-2 fuori concorso] - La cerimonia",
    "topic_id": 44051,
    "url": "https://www.writersdream.org/forum/forums/topic/44051-fdi-2019-2-fuori-concorso-la-cerimonia/"
}