{
    "author": {
        "author_id": 16174,
        "name": "zorrozagni",
        "url": "https://www.writersdream.org/forum/profile/16174-zorrozagni/"
    },
    "checks": {
        "num_chars": true,
        "timestamp": true,
        "valid": 1.0871428571428572,
        "weight": true
    },
    "commenti": [
        {
            "checks": {
                "timestamp": true,
                "valid": 1.0871428571428572
            },
            "text": [
                [
                    "Buongiorno Andrea, il racconto \u00e8 molto interessante, la trama \u00e8 originale e ha un buon intreccio, i personaggi sono comunque ben costruiti pur trattandosi di una sorta di apologo. I contenuti sono interessanti ma \u00e8 la forma a farla da padrona, ovviamente. E proprio sulla forma ho alcuni appunti (personali). Perch\u00e9 usare uno stile cos\u00ec classico e poco comprensibile al lettore, complicandogli la vita, se non per esercizio di stile? Il contenuto non lo richiede (non \u00e8 un antico manoscritto storico recuperato dalle stive di un veliero affondato, ad esempio). Lo stesso racconto, espresso in una forma pi\u00f9 piana e semplice, manterrebbe il suo appeal per il lettore?",
                    "Io penso sempre che la forma debba essere funzionale al contenuto (e al narratore) e non una semplice canale espressivo dell'autore, per cui, nonostante sia quasi ineccepibile, il racconto in questo modo a me personalmente non attira e lo trovo molto faticoso da leggere.",
                    "Ciao e grazie per il racconto,",
                    "F."
                ],
                [
                    "Concordo. Non voglio risultare eccessivamente critico, prendi queste mie per quello che valgono, ossia poco. Ma visto che citato approfondisco il mio punto.",
                    "Le favole di Esopo risalgono al VI a.c. e lo stile \u00e8 comunque molto diverso, vuoi perch\u00e9 ha passato pi\u00f9 e pi\u00f9 riletture e traduzioni, vuoi perch\u00e9 inserito in un contesto favolistico. Ma che sia Fedro, Esopo o Andersen, lo stile (oltre ovviamente al contenuto) \u00e8 inquadrato in un dato contesto socio-culturale dell'epoca. Cercare di utilizzare una forma che caratterizzi il tuo testo senza realmente ricalcare quello di un periodo storico stona un po' perch\u00e9 sa di abborracciatura. Come se volessi riprendere l'arte del quarto secolo in un mio dipinto ma nel farlo raccogliessi stilemi di differenti epoche, con il risultato di far apparire s\u00ec antico, ma in modo posticcio e anacronistico (ad un occhio esperto) il mio dipinto.",
                    "La domanda che dovresti farti forse \u00e8 \"a quale scopo\"? In un'opera narrativa ben congegnata, ogni aspetto assolve a uno scopo. In questo specifico caso, non riesco a trovare davvero la funzione stilistica se non in se stessa. Ossia uso questa forma perch\u00e9 mi piace. Lecito, ovviamente, ma secondo me allontana il lettore."
                ]
            ],
            "timestamp": "2019-07-29T09:20:16Z",
            "title": "La colpevolezza mondatrice",
            "url": "https://www.writersdream.org/forum/forums/topic/44038-la-colpevolezza-mondatrice//?do=findComment&comment=780783",
            "weight": 1
        }
    ],
    "commenti_weight": 1,
    "expected_weight": 1,
    "forum": {
        "forum_id": 26,
        "title": "Racconti a capitoli",
        "url": "https://www.writersdream.org/forum/forums/forum/26-racconti-a-capitoli/"
    },
    "num_chars": 6104,
    "num_commenti": 1,
    "num_posts": 2,
    "text": [
        "Il giorno dopo hanno da saldare. Per primo come sempre esce lui. Le particelle che fluttuano illuminate dai fari gli ricordano una neve fine che cade sulla luna. Anche se sulla luna non nevica. O nevica? Giurerebbe di ricordare un paio di foto di un monte lunare imbiancato. Passa ore come in uno stato di stasi mentale, un anodino nirvana cerebrale di cui non si rende nemmeno conto. In quello che gli pare un quarto d\u2019ora ha finito di saldare, e guardando l'orologio si accorge che ha pericolosamente sforato la sua quota oraria. Come da una nebbia sonora, sente emergere la voce di Egor che lo chiama, concitato.",
        "\u2212 Tuo tempo finito, Ale, Torna dentro.",
        "\u2212 E \u2018ua arrivo, stai calmo.",
        "Mentre si fa aiutare a togliere il casco vede dei piccoli lampi colorati ai margini del suo campo visivo. Non gli \u00e8 mai successo, ma l'unica cosa che riesce a pensare \u00e8 che vorrebbe tornare di nuovo l\u00e0 sotto. Farsi schiacciare dal nero sopra di lui, farsi assorbire, come un escrescenza morbosa del mare, diventare mare. M come mare. Diventare nulla. N come nulla.",
        "\u2212 Ma che successo, Ale? Non stai bene?",
        "Alessio lo guarda, ostenta tranquillit\u00e0.",
        "\u2212 Ma che, faccio sto lavoro da vent'anni. Eri nato tu, vent'anni fa?",
        "\u2212 Capito, ma non rispondevi. Io chiamavo, tu silenzio.",
        "Le loro voci gracchianti sono incomprensibili. Nel nero delle mute sembrano due corvi sgraziati che bisticciano per un verme. Alessio stesso non capisce pi\u00f9 esattamente cosa sta dicendo, e gli indica il pozzo sotto pieno di acqua. Gli fa segno che si cali. Lo aiuta a prepararsi, lo sente un po' agitato quando gli apre la manetta, e gli fa segno con il pollice.",
        "\u2212 Per ogni cosa, io sono qui.",
        "Lo guarda scivolare gi\u00f9, nella gabbia e poi sul fondale. E si abbandona sul pavimento zigrinato della campana, in mezzo ai rotoli di cavi.",
        "Quando aveva iniziato ad avere gli attacchi, da bambino. Un respiro sempre pi\u00f9 agitato, un cerchio nero che gli si chiudeva sulle palpebre, come avere occhi chiusi, ma forati.",
        "Suo padre lo abbracciava, lo teneva stretto, fino quasi a non lasciarlo respirare. Lo schiacciava a mille atmosfere, lo includeva in s\u00e9.",
        "\u2212 Tieni duro, Ale, passa tutto. Passa tutto. Contiamo insieme, ti va?",
        "\u2212 A come\u2026 come cosa, Ale?",
        "E lo obbligava a riaprire gli occhi, dal nero. Lo costringeva a tornare in superficie, a tornare al mondo. Ad osservare.",
        "\u2212 A come\u2026 A come Aceto, \u2014 indicando la bottiglietta nera sul tavolo in cucina.",
        "Il padre gli accarezza la testa.",
        "Oggi la rete funziona. Scrive a Laura, non la chiama mai perch\u00e9 a quella quota l'elio che lo chef prepara \u00e8 cos\u00ec concentrato che la sua voce non \u00e8 comprensibile per lei che non \u00e8 avvezza.",
        "*Ciao",
        "*Ciao, come stai? sono passati quattro giorni senza sentirci",
        "*Tutto bene, oggi la rete piglia, prima non prendeva mai",
        "*Com'\u00e8 il mare?",
        "*Fermo, ma freddo. Molto freddo.",
        "*Hai abbastanza coperte l\u00ec?",
        "*Ma s\u00ec, non ti preoccupare. A casa tutto bene? Mattia?",
        "Laura ci mette un po' a rispondere. Scrive, cancella, scrive e riscrive. Alla fine appare il messaggio.",
        "*Sta bene, mangia e dorme.",
        "Poi, qualche secondo pi\u00f9 tardi.",
        "*Ci manchi",
        "Anche voi mi mancate, scrive lui.",
        "*Ma* aggiunge, per poi rimanere con il messaggio a met\u00e0, indeciso.",
        "*Ma l'hanno poi trovata la signora?",
        "Laura risponde solo con un laconico *No",
        "I giorni sono tutti uguali. Hanno un calendario coperto di croci, ogni croce i colleghi hanno sempre meno voglia di parlare, e alzarsi dal letto diventa pi\u00f9 faticoso. Nonostante il menu appositamente studiato che pescano ogni sei ore dalla camera di equilibrio, stanno tutti smagrendo. Chi ha la barba lunga, chi le occhiaie fonde.",
        "Al sedicesimo giorno Alessio discute con Fabiano per un nonnulla. Ha lasciato in bagno il libro che sta leggendo, chiede al compagno di aprirgli. Fabiano rifiuta, dice che lo prender\u00e0 dopo. Quando, dopo trentacinque minuti finalmente apre la botola del tronchetto di mezzo, Alessio lo accusa di avergli perso il segno.",
        "\u2212 Era chiuso, \u2014 dice Fabiano.",
        "\u2212 Era aperto a faccia gi\u00f9.",
        "\u2212 Mi sa che dici stronzate, ma fa lo stesso. Cercati sto cazzo di segno, \u2014 dice, e gli lancia il libro sul letto.",
        "Alessio lascia perdere, sa bene che non \u00e8 il caso di attaccarsi per queste inezie. Torna a sdraiarsi sul letto, ma non riesce pi\u00f9 a leggere. Continua a pensare a che fine pu\u00f2 aver fatto la vecchia. Caduta in un pozzetto, e morta senza che nessuno dei parenti la possa trovare? Eppure hanno cercato dappertutto, in un raggio di chilometri. Rapita dai rom che stanno dietro alla stazione? Ma per farci cosa? Se la raffigura intenta a rammendare in una delle loro roulotte, felice dopotutto. Ormai non ricorda pi\u00f9 nulla della sua vecchia famiglia e questi nuovi colorati carrozzai le danno tutto quello di cui ha bisogno. Cercavano solo una nonna.",
        "Tira fuori il telefono, e si mette a cercare su internet. La rete va e viene, ma riesce a caricare una pagina.",
        "\u201cAncora nessuna notizia, le ricerche proseguono ora solo tramite i volontari. Sono stati dragati i laghetti di San Vitale, ma nemmeno con i cani \u00e8 stato possibile risalire a una traccia dell'anziana\u2026\u201d",
        "Forse si \u00e8 solo stancata di stare in quella famiglia, ha preso i risparmi di una vita e magari ora \u00e8 su qualche spiaggia. O magari i parenti stessi, l'hanno fatta sparire perch\u00e9 sapeva troppo e ora stanno depistando le indagini.",
        "Poi si addormenta e sogna ancora. \u00c8 sott'acqua, o in una foresta aliena. Ci sono alghe veleggianti, galleggia in un mare di elio, che pian piano si trasforma in una viscosa melassa trasparente. Fa sempre pi\u00f9 fatica a muoversi. Ha il saldatore in mano, ma diventa sempre pi\u00f9 pesante e alla fine lo lascia cadere. Si volta e si guarda intorno, c'\u00e8 di nuovo la neve fine che spazzola la radura, fino a dove riesce a illuminare la sua torcia. Meduse bianche fluttuanti, ma non sono altro che sempiterni sacchetti di plastica. Ci sono i tubi che spariscono enormi all'orizzonte subacqueo. E a fianco al tubo, c'\u00e8 un palo, con uno strano volantino. Alessio si scuote, si sposta e lentamente si avvicina. Metro dopo metro riesce ad arrivare al palo, non \u00e8 un palo ma un albero, e sopra c'\u00e8 il solito volantino.",
        "\u201cSi \u00e8 perduta\u2026 risponde al nome\u2026 A come\u2026\u201d",
        "Ma sul volantino non '\u00e8 il nome di Anita, c'\u00e8 il nome di sua madre, Adele."
    ],
    "timestamp": "2019-07-29T09:21:24Z",
    "title": "Ombelicale - Parte 4 di 6",
    "topic_id": 44041,
    "url": "https://www.writersdream.org/forum/forums/topic/44041-ombelicale-parte-4-di-6/"
}